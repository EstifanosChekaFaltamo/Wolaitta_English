Hagaappe kase bila xifatiyaayyo kanebata yaagiyaa korssiya intte tamaaridi kanttidoogaa zaaridi akeekoosona yaagada qofayissi.  
He korssiya giddon intte be’idoobay aahonne baaso qofata bayratettan medhdhi xaafuwaassi kanebata.
I qassi bari giddon oyqqiyoobati, medhdhi xaafuwa aybatetta, Medhdhi xaafo qommota, xaafettidanne haasayettida hayyo xaafo bilata, medhdhi xaafuwa uferetettaa, bila haasayatanne medhdhi xaafuwa hiillatanne..h.h.m.
Ha kase bila xifatiyaayyo kanebata yaagiyaa korssiyaappe intte deemmido eray keehi wolqqaama maaduwa intte tamaarido qantta medhdhi xaafuwaassikka gidin ha’i tamaaranawu de’iyo adussa medhdhi xaafuwaassi  immees yaagada qoppaysi.
Qantta medhdhi xaafuwan dumma dumma qantta medhdhi xaafo uferetettanne hiillata qonccissya qantta medhdhi xaafota nabbabidinne paattidi be’ideta yaagaada qoppaysi. 
Hegaa intte poloodan ammanaayida ha’i timirttiyaakko simmyo wode adussa medhdhi xaafuwa be’ana. 
Nuuni ha timirittiya giddon tamaaranabati, adussa medhdhi xaafuwa birshshshettaa, A xaphuwaa, dichchaa taarikiyaa, qommuwaa, adussa medhdhi xaafuwa uferetettaa, dumma dumma adussa medhdhi xaafota laalidi woykko paattidi be’iyoogaa.
Korssiya sintta qofata
Ha korssiya wurssettan tamaareti:
Adussa medhdhi xaafuwaassi kanebata akeekoosona.
Adussa medhdhi xaafuwa dichchaa taarikiya qonccissoosona.
Adussa medhdhi xaafuwa eeshshaa hara medhdhi xaafo qommotuppe dummayiyaagaa shaakkoosona.
Adussa medhdhi xaafuwa uferetettanne hiillata shaakkidi eta maaduwaara qonccissoosona.
Dumma dumma xaafanchchatuuranne eti aattiyo kiitaara meezetoosona.
Medhdhi xaafuwa bori nashuwa aybakko shaakkana.
Dumma dumma medhdhi xaafuwa qaatata shaakkana.
Guyyiyaa Taarikiyaa
Medhdhi xaafoy heezzu ano kifiletun shaakettees. 
Hegeetikka danttuwaa,diraamaanne yeda medhdhi xaafuwa. 
Yeda medhdhi xaafoy bari giddon qassi qantta medhdhi xaafuwa, qanttaappenne adussaappe gidduwan de’iyaagaa woykko (novella) nne, adussa medhdhi xaafuwaa. 
Taarikiya xeelliyo wode doonan zaari yootiyoobati dantto meran, haasayan woykko xaafuwan aadhdhiyaabati keehi adussa wodiyaa takkida bila xifate yara.
Issi issi medhdh xaafo qommoti adussa medhdhi xaafuwaappe kasse de’iyaageeta hegeetikka hayssiyan aadhdhiya hayyo xaafo bilatanne siiqo medhdhi xaafota. 
Hara medhdhi xaafo yaratuura geddarissidi xeelliyo wode adussa medhdhi xaafoy mata wodiyan diccida bila xifate yara. Ha bila xifatee keehippe aahuwan nabbabettiyaabanne wolqqan asa naata ammanttanawu danddayiyaagaa.
Dumma dumma eranchchatu adussa medhdhi xaafoy domiddossa palamettiyaba gidikkonne adussa medhdhi xaafuwaassi denddoy woykko doomettay inggilizee gidiyoogaa naqaashatu qonccissoosona. 
Ha qofa phalqqiyaageeti zammana adussa medhdhi xaafoy kane qofay wodiyaappe wodiyan dummatees yaagoosona. 
18th xeetu layttan giddo duussa(middle class) de’iya asa kifileti dicci diccidi yiido wodiyan he kifileti adussa medhdhi xaafuwa nabbabiyoogaaninne medhdhi xaafuwa shammanawu miishshaa kessiyoogee doomettiis. 
Hegaappe kaasiyan wolqqaama kooshshay de’o taarikiyaanne dumma dumma qantta xuufetu bollan gidikkonne ha giddo dussa de’iya asaa kifiliya dichchay(expansion of middle classs) adussa medhdhi xaafoy alamiya bollan keehippe koyetana mala wolqqaama beeraa kaa’iis.
Bila xifateti leemisuwaassi, adussa medhdhi xaafoy,yeda xifatee, qantta medhdhi xaafoy immiyoo go”aa xeelliyaaba gidikko; tamaare naatu wogaa,asa naatu dendduwa woykko baasuwaa,xaafettidaba nashshanaassi,dumma dumma medhdhi xaafo uferetettaanne hiillata meezetanawu maaddees.
Koyro Shemppuwaa
Ha shemppuwawu sintta qofata
Ha shemppuwaa wurssettan tamaareti
?	Adussa medhdhi xaafuwa birshshana.
?	Adussa medhdhi xaafotu eeshshaa shaakkana.
?	Adussanne qantta medhdhi xaafuwa giddon de’iya dummatettaa akeekana.
?	Adussa medhdhi xaafuwaaninne hara bila xifatee yaratu giddon de’iya dummatettaa shaakkana.
1. WOLAYTTA XAAFETTIDA HAYYO-XAAFO BILAA
Ha shemppoy wolaytta hayyo-xaafo bilaa macaratuppe issuwaa gidida Wolaytta xaafettida hayyo-xaafo bilaa ba giddon oykkiis.
Wolaytta xaafettida hayyo-xaafo bilay qassi naa’an shaahettees. 
Hegeetikka Wolaytta chii-medhdhi medhdhi xaafo bilaanne Wolaytta medhdhi xaafo bilaa.Chii-medhdhi xaafo bilay ba giddon, geeshsha maxaafaa, tamaariyo maxaafaa, issi biittaa taarikiya, asa naa’aa de’o taarikiya shiishshi xaafuwaa h.h.m.oykkiis.
Wolaytta medhdhi xaafuwaa qassi giya shaahoy danttuwa adussa medhdhi xaafuwa, qantta medhdhi xaafuwaa …h.h. malatiyaabata oykkiis. 
Issuwan issuwan qantta qantta qonccissotikka imettidosona.
Xaafettida hayyo-xaafo bilay naa’u qommon shaahettoosona. Hegeetikka chii- medhdhi xaafonne medhdhi xaafo geetetti erettoosona. Etikka cora qottatanne qommota bantta giddon oykkidoosona.

                    Kaalliya qonccissuwaa xeelloos.










1.1. Medhdhi Xaafuwa aybatettaa
I.Kaallidi imettida oyshatussi likke gidida zaaruwa intte kifile laggetuura tobbidi zaarite. 
1. Medhdhi xaafoy aybee?
______________________________________________________________________________________________________________________________________________________________________________________________________________
2. Medhdhi xaafo qommoti aappunnee ereetii?
__________________________________________________________________________________________________________________________________________
3. Issi bila xifatee hara bila xifatiyaappe aybin dummatii?
_________________________________________________________________________________________________________________________________________________________________________________________________________________
Xaafettida hayyo-xaafo bilaa macaratuppe issoy medhdhi xaafo dirssatee ha alamiyan nuuni de’iyo de’uwaa zaarettidi be’anaadan oottiya heregaa gidoppe attin nu de’uwaa wurssidi qucci-laaccidi bessiyo abbee awu baawa.  Hegaa gishshawu ne de’uwaappe issi guutabaa qanxxi ekkidi puulayidi mal’’ettidi nuna haa guyye bessees. 
Medhdhi xaafoy de’uwaa, tumaanne puulaa giigissi ba giddon oykkidi tumu alamiyaa duussaa zaaretti besuwaa geetettiyoogee hegaassa. Ubbakka hara xaafettida hayyo bilaa macaratuura geeddarissiyo wode, haraykka haraashin adussa medhdhi xaafuwaara gattidi xeelliyo wode A gomppay keehi-aaho gidiyoogee sirissenna. 
Medhdhi- xaafoy nu biittaa toophphiyan  doomettidoy woykko yiidoy haaho gidenna/ mati yiis.  Nu biittaa Toophphiyan koyro xaafettida medhdhi-xaafoy “Xoobbiyaa” geetettees. A qassi xaafidaagee Gabreyesuusa Aforqqa. Ha asa oosoy koyro kochchooro  gidoogaappe denddidaagan darobaa kunttiyaaba gidennan aggana danddayees,aybissi giikko ha oosoy daro meezetettibeennaba gidiyo gishshawu. Gidoppe attin nu biittaassi hagaa mala oosuwa oottiyaa hara eranchchatussi gita go'aa immana danddayiis. Haratikka qassi ha koyronne denddo gidida oosuwaa be’i simmidi aahuwan puulayidinne kumetta hanotan hara cora oosota xaafanawu maadettidosona. 
Mero oosota xaafanchchay bari kahaappe medhdhidi, guuggiyaappe pulttissidi shiishshiyoo era ooso gidikkonne etawu denddoy tumunne beettiyaa asa na'aa de'o. Asaa na'aa galla galla de'iyaa gaytotettan, asaanawunne meretaa giddon oosettiyaa gaytotettan merettiy- aabatikka medhdhi xaafotun qonccoosona. Eti asaa na'aa de'uwaa zaari bessiyaa denddoynne wurssettay  ha alamiyaa asaa de'uwan polettiyaaba. Ha bollan nu giido eeshshay adussa medhdhi-  xaafuwawu qassikka qantta medhdhi xaafuwawukka hanees. Eti naa''u bila xifateti woykko medhdhi xaafoti naa''awukka denddoy asaa na'aa de'uwaa gidishin, naa''aykka xaafettiyoy  yedaana. Eti naa''aykka bantta giddon eeshshaawatanne hiillata kunttidi oyqqoosona. Tumaa maayidi naa''u medhdhi- xaafotikka puulaa maayidi phooloosona.   Ha naa''u medhdhi- xaafotakka xaafiya xaafanchchatussi issi mala xaafiyo meezee woykko aazee de'ees giyoogaa. Gidoshin, bantta ohettaaninne utettan etawu dummatettay de'ees. Ha dummatettata kaallidi xeellana. Ane koyrottidi adussa medhdhi- xaafuwaa xeelloos. 
Beni wodiyan keehi erettidinne aahuwan xaafettida medhdhi- xaafoy oroomanssiya (roomaane) yaagettiyaa xaafo.  Ha oroomanssiyaa medhdhi- xaafuwaappe dariyaa xaafiyoo hiillan daro eeshshaawata bari giddon oyqqidi ooratatettan yiidaagee ingglizettuwan “Novel” geetettiyaa ha adussa medhdhi- xaafuwaa. He wodiyaappe doommidi bari oorattatettaa eeshshaa dichchidi, pacciyaabaa gujjiiddi, moorettidbaa giigissiiddi diccidi hachchin de’iyaa meray utettaanne xaafuwaa hiillaa oyqqiis. 
Bila xifatee bari giddon odettidabata, danttuwa, tiyaatiriyaa, adussa medhdhi- xaafuwa, qantta medhdhi xaafuwa oyqqiyoogaa kase ereeta yaagada qoppays. Eti ubbaykka issippe malaatiyoobati de’iyakkonne bantta shiiquwa meran qassikka dummatoosona. 
Medhdhi- xaafota eta qommuwan qommuwan shaakkanaayyo daro xeelettiyaabati de’oosona.  Medhdhi xaafoti denttiyo huuphe yohoti, bantta ohettan woykko bantta giddon oyqqidoban, xaafiyo hiillan woykko utettan shaahettoosona. Ha bolla baggaara nuuni be'ido ogetun xeellettidi shaahetti eretti uttida medhdhi xaafo qommotuppe ane kaalliyaageeta be’i kanttoos.
Issi medhdhi xaafoy hara medhdhi xaafuwaappe dummatiyoobatuppe bayratiyaageeti:
A. Utettaa (form); giyoogee issi issi bila xiftee meretidi shiiqiyoo woykko giigiyoo meraa giyoogaa. Leemisuwawu yeda xifatee yetta cenggurssi, mucuriyoobi baynnan yeda xaafettidaba gidiyoo wode qassi danttoy qalamiyan, paca qofa qashotun, yafaranxxotun, shochchan yetta cenggurssatun h.h.m. mucurettidanne guutta qaalatun shiiqees. Hegee ayyo giddo hanotaa. Kareera xeellikko qassi woraqataa bolli gaxaappe gaxaa gakkanawu xaafettenna danttuwaa maaraadan kuriyan kuriyan shaahettidi yeechchaassi/ woraqataassi giddo gillan uttiyoo/ xaafettiyoo hanotay de'ees. Shin yeda xifatee yeechchaa bolli gaxaappe gaxaa gakkanaashin kumidi xaafettees. Bari tobbanawu denttido huuphe yohotu bolli aaho birshshettaa immidi corabaa daro sinttatun / yeechchatun xaafees. Tiyaatireenne A malatiyaageeti qassi koyro yeechchaa bolli xaafettirggidi gutaran asaa/ galchchaa sinttan oosetti/ poletti be’ettiyaaba. Ha shiiquwaa ogiyaa nuuni utettaa (form) yaagiyoy. 
B. Ohettaa: xaafidobati bantta giddon oyqqidobatanne eti asaayyo aattiyoo yoho. Ay medhdhi xaafuwaanikka issi dogettana bessennabay utettaanne ohettan dummayidi be'ana bessennaagaa. Aybissi giikko era oosuwan aadhdhanawu xaafettida qofaa I aadhdhanaadan koyettidabaa A utettay kuwuyees / woykko utettaynne attana koyettid qofay shaahetti xeelettokkona. Leemisuwaassi issi qofay aaho birshshettan qonccidi xaafettanaadan koyetikko yeda xifatiyaan xaafettana danddayees. I aaho birshshettaa koyyiyaa yoho gidiyoo gishshatawu xaafanchchay yuushshi qoppidi A utettay ayba hanotan gidana bessiyaakko kuuyyees giyoogaa. Ha ogiyan utettaynne ohettay he mero oosuwaadan naa''ay issippe keehi maayettidi, issoy issuwaappe darennan guuxxennan lagge shaahoy baynnan biyaaba. Leemisuwassi keehi daro qonccissuwan zuleyiyoobati daro corabaa denttiiddi takkiyoo hanotatussi, aakki aakki hara yohotakka yeliyaa allaalliyaassi qantta medhdhi xaafo utettay injjetennan ixxana danddayees. Keehi aaho huuphe yohota aattanawu adussa medhdhi xaafo utettay doorettees. Issi keehi xuntta huuphe yohuwaa keehi aassidinne adussidi xaafiyoogee borssoba. Hegaadan hanana bessenna. Keehi yiira na'i (8 laytta na'i) ba aawaa kootiyaa maayiyoo wode aara baana/ lo'ana danddayenna. Sa'aara gooshettidi zammaanaba kiyees. Hegaakka mala giyoogaa. Hegaa gishshawu utettay ay mala oosoy ay mala ogiyan uttanaakko/ aadhdhanaakko koyyees yaagidoy hegaassa. 
1.2   Adussa medhdhi xaafuwa eeshshata
A birshshettan be’idoogattuwankka, adussa medhdhi xaafoy bariyyoo baassa gidida eeshshay de’iyo bila xifate.  Darotoo tamaare naati adussanne qantta medhdhi xaafuwa shaakkidi erenna hanotay beettees.  Ayssi giikko naa’aykka issippe shaakkiyo kotta gidida eeshshati de’iyo gishshataassa.
Hagaappe garssaara immettida qofati qantta medhdhi xaafuwaanne adussa medhdhi xaafuwa dumaayiyaageeta.
•	Adussa medhdhi xaafoy taarikiya aahuwan yootiya banna keehippe qoncciyan eeshshawatu de’uwa besiyaaba.  Hara qaalan , xaafanchchay La’aan eeshshawatu de’uwa, woykko issi eeshshawa de’o taarikiya yeleataappe biidi hayqqan gakaanaashiin de’iyaga ayban mettotenan yaane haane zaaridi xaafanaw danddayees

•	Adussa medhdhi xaafuwa taarikiyaa dembbaa xeelliyo wode keehippe wunddaawulettidabaa.   Qantta medhdhi xaafuwaagaadanka kawushsha gidenna.
•	Adussa medhdhi xaafuwa adussatettay daro eeshshaawata gujjanawu maaddees.
•	Eeshshaawati poliyoobati woykko oottiyoobati sohuwaaninne wodiyan teqettidabaa gidokkona ayssi giikko taarikee issi sohuwa xalaalan giidennan dumma dumma sohuwan polettanawu danddayee.  Leemisuwaassi eeshshaawati issi biittaappe hara biittaa biidi taarikiyaa polanawu danddayoosona.  Muleera xaaxi waaxidi xeelliyo wode taarikee polettiyo sohoy issisaa xalaalaana gidenaa.

•	Adussa medhdhi xaafuwa onttay dummatiyo woykko issuwaappe harawu Laamerettiyo hanotay de’ees.  Hegaa giyoogee, issi adussa medhdhi xaafuwa giddon issuwaappe daro onttaa ( point of view) demmaanawu danddayettees yaagiyoogaa.
Adussa medhdhni-xaafuwan polettidabatinne gaasotu ayfetu issoy issuwaara oyqettiiddi qashettiiddi, daayyiiddinne aakkiiddi taarikiyaa wurssettaa gakkanawu injjetidinne  minnidi bees. Issi yohuwaa medhdhidi ayyo birshshettaa koyyiiddi qassikka hara metuwaa medhdhidi A aassiiddi, laa’issiiddi macaraa kessiiddi bees. Adussa medhdhi- xaafuwaassi taarikiyaa issuwa issuwaara ohettay keehi aahonne adussa. Eeshshaawatu paydoykka coranne malatettiyaa sima huuphe yohoti keehi cora gididoogaappe denddidaagan A giddon daro balbbuqettati de’oosona. Hegaappe denddidaagan cora karssi karssay merettees. Ha karssikarssaappe kessi ekkanawu eeshshaawati haniyoobaanne oottiyoo malaa ha oosoy loddu giidi shemppi shemppi ekkidi bessees. 
Hara eeshshay qassi ayyo issi hoollee xalaala gidennan hara cora hoolleti de’oosona. Aybissi giikko ayyo cora eeshshaawati taarikiyaa giddon de’iyoo gishshataassa. Hegaappe denddidaagan ha medhdhi- xaafoy adussanne aaho. Ha cora payduwan daro gidida eeshshaawati dumma dumma dere asaa kifiliyaappe shiiqiyoo gishshatawu dumma dumma dere asaa de’uwaa duussaa, wogaa iita hanuwaanne lo”o hanuwa aassidi bessoosona. Hegaa gishshawu huuphe gidiyaa ano cuccumaappe kareera hara sima cuccumati merettoosona. Eti ha ano issi gita cuccumaappe dummatoosonashin ano cuccumaara aybinne gattiyaabi baawa giyoogaa gidenna. Eti issi ogiyaaninne gidin hara ogiyan ano cuccumaara daro gayttiyaanne A gasttissiyaageeta. 
Woqa dooruwankka adussa medhdhi- xaafoy taarikiyaa aaho manttiyaaninne wodiyan shiishshiyoogee ayyo eeshsha. Eeshshaawata wodiyan shiishshiyoogee ayyo eeshsha. Eeshshaawata issi sohuwaappe hara sohuwawu yuushshi yuushshidi oosoti polettanaadan oottees. Ha taarikiyaa bariyaakka koyyikko keehi qantta qassi ixxikko keehi adussa oottidi bessana.
NAA’ANTTO SHEMPPUWA
               2. Adussa Medhdhi xaafuwaa Ufurettaa
Ha shemppuwassi sintta qofata
Ha shemppuwa wurssi simmiyo wode tamaareti
?	Adussa medhdhi xaafuwa ufurettay aybakko eroosona.
?	Adussa medhdhi xaafuwa nabbabidi paattidi shaakkidi eranaa.
?	Adussa medhdhi xaafuwa nashshanawu dumma dumma medhdhi xaafuwa kiitaa akeekana.
?	Tamaareti banttassi ha tamaaridoogaa go’ettidi medhdhi xaafuwa oosuwa meezetoosona.
 Ha shemppuwan nuuni tobbanawu de’iyoogee adussa medhdhi xaafuwaassi ufurettaa. Ha huuphe yohuwa xeelliyaagan intte kase bilaa xifatiyawu kanebata yaagiya korssiyan tamaari kanttidoogaanne qassi qantta medhdhi xaafuwa giddonkka tamaarideta yaagoos.Hagan qassi nuuni tamaaranaagee adussa medhdhi xaafuwa ufuretta. Hegaa giyoogee qassi intte muleera be’ibeennabaa, oorattabaa shiishshiyoogaa woykko tamaarissiyoogaa gidenna. Intte kase tamaari kanttidobaa  hassayissanaassa.
Asa na'aa de'uwan dumma dumma hanotatinne baaxee, tuggay waayee kumi uttiis. A de'uwan I koyyiyoobay A eeshshan de'iya cora gayttiyaabati de'oosona.  Xifate oosotussikka baasoy asa na'aa de'uwan gayttiya dumma dummabata. Asa na'i dumma dummabatuura leemisuwawu asi banaara, bari moottaara asi asaara, asi meretaara gayttiyoo hanotatun merettiyaabaa xaafanchchay xaafees. Hagaappe denddidi issi xaafanchchay bana ufayssida ayba yohuwanikka xaafana danddayees. Ha hanotan xaafanchchay aybibaa xaafoo giidi oychchiyoogaappe waata xaafoo yaagidi bana oychchana bessees. Aybissi giikko ay huuphe yohuwaakka doorana danddayees. Hegee bessiis. Daro ooratta huuphe yohotikka doorettana danddayoosona. Gidoppe attin aazee baynna ay asinne huuphe yohoy besso gishshatawu awudenne awaaninne ekkidi xanfi aggana danddayees giyoogaa gidenna. Meezee de’iyoo xaafanchchaa gidinkka ha cora huuphe yohotuppe I keehi birshshi xaafana danddayiyoo bariyyo keehi erettiyaa huuphe yohuwa dooridi he qofan xaafees. Xaafiiddikka xaafiyoo hiillan  loytti qoppana bessees. Issi xifatiyaa/medhdhi xaafuwa bessiyaa ogiyan waati xaafidi nabbabiyaagee ufayttanaadan dumma dumma hiillaa loyttidi bessana danddayetti giidi qoppana bessees. 
Adussa medhdhi xaafuwa ufurettatu hiillaa / tekinkiyaa geetettiyaageeti issi xuufiya/ dirssatiyaa xaafanawu danddayissiyaabatanne giigissiyoo ogeta Eti ay medhdhi xaafuwa giddonkka beettana bessiyaanne xaafanchchati giigissana bessiyaa geliyoo hiillati muleera xaafuwaassi baaso gidana danddayiyaa miishshata. Ufurettatinne tekinketi/ xaafo hiillati issi medhdhi xaafoy ay ogiyan xaafettin, ay dere asaa de'uwa yuushuwan simerettin ay aaho woykko xuntta gidin ha naa''u yohota bari giddon oyqqana bessees. Xaafiyaagaa eray, medhdhi xaafuwaa puulaynne cinccatettay hegaadankka nabbabbiyaagee he oosuwan ufayttiyoo hanota ubbay ha baaso gidiyaa tekinikiyaa/ xaafo hiillaa go'aana. 
Medhdhi xaafuwa ufurettatunne xaafiyoo hiillati woykko/ tekiniketu go'ay xaafettiyaa medhdhi- xaafuwaadan siqqinttanne siitua dummatettay de'ikkonne ubba xaafo oosotun/dirssatetu giddon beettees.  Leemisuwaassi issi dirssate oosuwaa bori nashshuwaa wodekka koyruwan xeellettiyay ufuretetanne tekiniketa. Kaallidi eta aybatettaa go'aanne eti bila xifatiyawu immiyoo maaduwa xaaxi- waaxo gidida ogiyan be'ana. 
Adussa Medhdhi- xaafuwaassi ufurettati attana danddayenna keehi koshshiyaaba. Eti ay dirssate oosotu giddonikka gelidi beettana bessiyaa xaafanchchaykka akeekidi go'ettana bessiyaa medhdhi- xaafuwaappe paccana bessenna baaso gididaba. Ha ayfe gididabatun bari oosuwa minttidi essana danddayees. Leemisuwaassi issi keettaa keexxanawu koshshiyaabata ekkoos. Issi wolaytta keettaa keexxanawu: Godaa, meegaa, tuussaa, sussaa, zanddiidaa, hootaa keettaa keexxanawu keehi koshshiyaaba. Issoy pacciichchikko haray A sohuwan eqqidi/gididi hankkuwaa sohuwa kammana danddayenna. Leemmisuwaassi gattay pacciyaaba gidiyaakko gattaa sohuwan haray uttidi iraappe keettaa ashshana danddayenna. Issi issibaa duussaa keettaa keexettawu woykko keettay keexetti wuranawu keehi koshshiyaaba. Ha leemisuwaadaanikka medhdhi xaafuwaa ufurettati issi dirssate oosuwaassi woykko medhdhi- xaafuwaassi keehi koshshiyaa attana danddayenna miishsha. 
Keettaa keexxiyoo hanoy poletti makkin gidikkonne keetta gidduwa puulayanawu hara harabata keetta giddon wottiyoogee attenna. Ha qommo baggaara nu be'ido leemisuwan keettay baassi koshshiyaabaa ubbaa ekkidi keexetti simmin keetti de'anawu ufayssennan aggana danddayees. Ha''ikka ayyo issibay paccees. Hegeekka so gidduwa puulayiyoogaa. He keetta gidduwa asay ufayttidi de’iyoo soho oottanawu, quruxuwa quruxidi, keetta giddon miishshata shaatiyaa, gosiyaa, buliyaa kaqqidi, mehiyaayyoo zadaluwaa giigissidi, keettaa pitti geeshshi meeshidi oydiyaa ubbaa giigissii giigissobare keetta giddoy puulaa maayees.  Medhdhi xaafuwa tekiniketa/ xaafuwa hiillata giyoogeeti hageetu malabata. Xaafanchchay polanawu dumma dummabata go'ettidi nabbabbiyaa asi ufayttidinne yeemottidi poluwaa gakkanaadan oottiyay ha xaafiyoo tekinikiyaa. 
Medhdhi- xaafuwaa ufurettata xaafanchchay ay ogiyaankka go'ettanaadan dirssatiyaa giddon eti beettanaadan xaafuwaa wogay wolqqanttees. Shin tekinikiyaa xeelliyaagan xaafunchchay go’ettin agginkka ayyo bayraba gidennan aggana danddayees. Gaasoykka I polettida oosuwaayyoo gujonne bollaara tisttiyooba mala. Xaafanchchay ano gididi tuussadan go’iyaa medhdhi- xaafuwa ufurettata go'ettiichchiis.  Medhdhi xaafuwa tekinikiya go'ettennaagee mule oosettida oosuwa woriyoogaa woykko mela ashshiyoogaa gidenna. Gidikkonne eranchcha gidida lo''o meezee de’iyoo ka'ida xaafanchchay bari xaafiyoo medhdhi- xaafuwan ubba medhdhi- xaafo tekiniketa/ xaafo- hiillata gelissidi xaafees. Qassi lammachcha gidida xaafanchchay woykko meezee baynna asi bawu hanidaagaa keenaa tekinikiya go’ettidi kanttana danddayees. He wodiyan qassi A oosoy bollaara puulaa maayibeenna gishshatawu nabbabiyaa asa wozanaa baqqidi baakko eheennan aggana danddayees. Hegaa gishashawu xaafanchchay A tekinikiya go'etta giidi wolqqanttiyay xayikkonne bari daafuridi kessido era oosuwaassi dumma dumma tekinikiyaa / xaafo hiillaa go'ettiyoogee attenna. Keettaa daafuri keexxi simmidi so gidduwaakka puulayana xayikko lo'ennaagaadan ha mehdhi- xaafuwa oosoykka wuridi nabbabiyaa asa kushiyan gelanaappe kasetidi xaafanchchay baaxetidi woykko bariyyo minettidi bari xaafiyoobaa kumetta oottidi xaafana bessees giyoogaa. 
    
2.1. Taarikiyaa
Ha nuuni de’iyo ubbawu alamiyan de’iyaabawu taarikee de’ees. Awuppe yiidi? Waanidi hanidee? Awuppe doomettidi awan polettidee? Giya oyshaassi zaaro gidiyaabay taarikiyaa. Taarikiyaa doomettaynne poloy de’iyo de’uwaa hemeta .  Issi issi asawu taarikee de’ees. Issi uraagee keso asaagee issippetettan de’iya heera asaagee issi biittaa taarikiyaa gimbbees. Taarikee ba qommuwaanikka aduqqanawu danddayees. Issi adussa medhdhi xaafuwa giddon de’iya taarikiya adussatettay yelettidi hayqqana gakkanaashiin oottidobaa gidana danddayees.
A.Yelettiis
B.Timirtte keettaa geliis.
C.Timirittiyaa wurssiis.
D.Oosuwa oykkiis.
E.Machchiyo ekkiis.
F.Keettaa keexxiis.
G.Naata yeliis.
H.Naata tamaarissiis.
I.Oosuwa oyttiis.
J.Harggiis.
K.Hayqqiis.
Qommoora zuliyaa meran shiiqida qofati issi medhdi xaafo giddon qonccida sima taariketa goos. Ha taariketi wodiya kasiya kaaluwaa naagidi geloosona.
2.2. Taarikiya dembbaanne oduwa gayyiya
Ha kifiliyan nuuni tamaaranaagee issi duussaa medhdhi xaafuwa  ufuretata.  Hagaappe kase taani  inttena hassayissidoogaadan hara kase tamaarido korssetun ufuretettay aybakko be’idetta yaagada kanttaassi.  Issitoo issitoo ufuretettay issi medhdi xaafuwa qommuwaappe haraan keehippe koshshanawu danddayees.   
Xaafiyoo hiillaa xeelliyaagan xaafanchchay taarikiyaa aahotettaappe denddidaagan dumma dumma oohotun aahuwan gelissiidi go'ettana danddayees. Zaaretti zaarettidikka aahuwan shiishshanawu qaaday aaho.                   
Asay meretaaranne bari mala asaara bollan gaytettidi gidin qofan karssikarssaa medhdhees. Hegaa gaasoy kaalettiyo baaxiya.  He baaxee goobi goobi biyo hanotaanne wurssettan kuushshaa bessiya ufuretta. Ha ufurettay gaasuwaanne kuushshaa poluwaabaa ay hanidee? Ayssi hanidee? Waanidi hanidee? giya oyshatussi zaaro gidiyaabata enccuridi kuushshaawu injjetiyaadan merettiya taarikiya puuluwa. Hegeekka kattaa zerettawu go'ettiyo shooqaara milatees. Taarikiya dembbay woykko Inggilizettuwan plot yaagiyoogee polettiyaabatu woykko haniyaabatu kasiyaa kaaluwaa naagidi issoy haraara baxibannettidi qofettida hoolliyaakko biyoo hanotaa. Taarikeenne taarikiyaa dembbay polettiyaabata baaso oottidi denddiyoo gishshawu malatettoosona. Eta dummatettay taarikee polettiyaabata xalaalaa ekkidi koyro hagee hanis naa”anttuwan hagee polettiis, heezzanttuwan hagee haniis wurssettan qassi hagaadan haniis yaagiiddi biyoogaa. Gidoshin taarikiya dembbay ha hanettiyaabatu kasiyaa kaaluwan issi polettiyaabay ba de’iyoosaappe denddidi kaalliyaa kuushshaakko/ ayfiyaakko waani gakkidaakko gaaso gididabaa yootiyaagaa woykko zaariyaagaa. Hanettidabay waanidi hegaadan hanidee? aybissi hanidee? woykko I hegaadan hananawu gaaso/ denddo gididabay aybee? yaagiya dumma dumma oyshata zaarees. Taarikiyaa dembbay issi polettiyaabay aybissi haniyaakko/ polettiyaakko gaaso/ denddo gidiyaabaa immees. Ha imettida gaasoy /denddoy ha polettidabaa ba de'iyoosaappe efiidi hara polettiyaabawu ayfe oottees. Kaallidi de'iyaa taarikiyaa hanotankka hara gaasoti woykko denddoti imettiiddi hara ooratta. Poletossunne wurssetta medhdhi xaafuwaa hoolliyaa gattoosona. Mdhdhi xaafuwan hagaadan gaasotinne wurssetta ayfeti issippe minni ohetti ohetti biidi medhdhi- xaafuwa taarikiya wurssettaa eesoyoosona/gattoosona. 
Taarike xalaalay barkka aybanne lo’enna woykko aybanne bessennashin taarikiya dembbay gujettiyoo wode nabbabiyaagee aakeekiyoo issi taarikee haraara lo”idi ohottidaba gidees. Taarikiya dembbay issippe yiya taarikiya issuwa issuwaara gatti oyttan xalaalassi gelenna.  He gaasoy ehiyoo poluwaassi bessiyaanne nabbabiyaagee/ra “tumakka” giidi/da ekkiyoobakka gidana bessees. I medhdhi xaafuwaa giddon beettiya hanotatanne polettiyaabata, bantta heeraara gidin hara eeshshaawatuura gidin de'iyaa gaytotettaassi gum”i ekkiyooba gidiyaa cuccumaa issippe gattidi baxxanniyoo gishshatawu I medhdhi xaafuwaassi baaso gaana danddayettees.
 2.3. Eeshshaawaa 
Ha ufurettay bessiyoy medhdhi xaafo giddon wooxxi qaaxxiya dumma dumma eeshshaa ekkidi tumukka nu alamiyaa giddon beettana danddayiya asa malatidi medhdhi xaafuwa giddon dumma dumma oosota/ taarikiyaa poliya asa. Medhdhi xaafo giddon eeshshaawi oottiyoo woykko poliyo taarikee alame giddon qofetti woykko poletti erennabaa gidennan asaa de'uwan hanana danddayiya oosota/yohota. Eeshshaawati xaafanchchay /eranchchay bari kahan qoppidi medhdhiyoo heeraadan de'iyaa asata. Eti nunadan metootoosona. Qoppoosona suntan meraanikka nuna malatoosona giyoogaa.
Xaafanchchay bari xaafiyoo medhdhi xaafuwa giddon bessiyoobati ha nu alame giddon I polidobatanne loyttidi be’idobata. I xaafiiddi tumu asay bari so giddon, bari moottan, bari ooso keettaaninne dumma dumma sohotun poliyoobatanne eta gakkana danddayiya hanotata tumu asaa gishshaa ekkidi poliyaa eeshshaawata go’ettees. Taarikiyaa giddon polettiyaabati ubbay polettiyoy woykko haniyoy ha eeshshaawata giyoogeetuuna. 
Adussa Medhdhi xaafuwa eeshshaawati ha alamiya asaa gishshanchchta gidiyoogaappe denddidoogan nu moottan de'iyaa asa nu eriyoogaadan erana danddayiyoogeeta. Eta eta sunttan, eeshshan, meran shaakkidi erettees. 
 “ Eshshaawati medhdhi xaafuwa alamiyan asho maayidi, eeshshaa ekkidi, etawu suntti imettido, de’iyoo sohoy giigido, yaa haa qaaxxiya, shemppiya, haasayiya, miya, uyiya tumu alamiya asadan de'iya, hayqqiya, namisettiya, saamettiya siiqettiyaa, ooyettiya, ufayttiyaanne kayyottiya medhdhi xaafo alame asa. Eeshshaawati medhdhi xaafoy merettido sohuwaaninne wodiyan pulttida he wodiyaanne he sohuwa asa gishshaawa gidishin he wodiyan.
Medhdhi- xaafuwa eeshshaawati asa malatidi gidennan asa gididi medhdhi xaafuwa giddon hashettanaadaaninne nabbabiyaa asi tuma giidi ekkanaadan xaafanchchay naagettidi eta medhdhanawu woykko misilanawu bessees. Ane medhdhi xaafuwa eeshshaawata kaalli de’iya ogetun xeelloos.       
     2.3.1 Eeshshaawati shiiqiyo ogeta 
Medhdhi xaafuwa giddon de'iya eeshshaawati muumidi haasayennaggeeta gidana bessenna. Eeshshaawati la’an bantta doonaa go’ettidi haasayana bessees. Xaafanchchay oychchana bessiyaasan oychchananne zaarana bessiyaasan zaarana koshshees. Nabbabiyaa asi oyshaa denttanawu bessiya hanoti beettana koshshenna. “ ha eeshshaaway hagan haasayana bessennee?” yaagidi mehdhi xaafuwa nabbabiya asi oysha giddo gelana bessenna. Haray qassi eeshshaaway medhdhi xaafuwa giddon loyttidi hashetana bessees. Eeshshaawa gididi medhdhi xaafuwan issitookka geeliichchida asi dumma dumma sohotuninne wodetun dumma dumma oosota poliiddi beettana koshshees. Medhdhi xaafuwa giddon beettiya eeshshaawati eti gishshaawatido deriyaassi eqqana bessees. Issi asa gidennan issi dariya giddon hanettiyaabaa shiishshidi bessana koshshees. Hegaa bollanikka eeshshaawati nabbabiyaageetun ammanettiyaagaa gidana bessees. Eeshshaawati asi hegaadan hanenna woykko oottenna giyoobaa polana bessenna. Xaafanchchay bari medhdhi xaafuwa giddon I medhdhi gelissido gishshatawu bari koyyidobaa haasayissanawu woykko oottissanawu danddayenna. Hegaa gishshawu eeshshaawati issitookka etayyo imettida eeshshan kaaletettana besseesippe attin eranchchay bari koyyoogaadan, oottana danddayenna. Eta eeshshawu polotettay de'ana bessees. Taarikiya doontettaan etawu imettida eeshshay wurssettaa gakkanaashin etaara gidana bessees. Gido shin qassi eeshshaawaa hanotaa/ eeshshaa laammanawu keehi koshshiyoo hanotay woykko wolqqanttiyaa mino gaasoy de’iyaaba gidikkonne taarikiyaassi immiyo go'ay de'ikko eta eeshshay laamettana danddayees. 
Eeshshaawatuyyo issuwawu issuwawu haraappe dummatiya eta eeshshay de'ana bessees. Bantta dumma dumma eeshshankka bantta deriya wogaanne meeziya qonccissana bessees. 
Eeshshaawati haniyoobaaninne oottiyooba ubbabankka polo gididi merettana koshshenna. Hegee aybissi giikko ay asa na'a gidikkone bari eran, oosuwan qofan polo gidana danddayenna. Ay asawunne lefa miyyee/ woykko pacay  de'ees. Hegaa gishshawu eeshshaawati medhdhi xaafuwa giddon polo gididi simerettana koshshenna. Hegaa gishshatawu mehdhi xaafuwa xaafiya asi ha qommo baggaara nuuni be'ido eeshshaawati shiiqiyoo ogeta akeekidinne hassayidi xaafikko A oosoy nabbabiyaa asan ammanettiyaagaa gidana danddayees.                
     2.3.2.   Eeshshaawaa qommota. 
Medhdhi xaafuwa giddon beettiya mule eeshshaawatussikka taarikiya giddon lagge qaattay/ hanotay de’enna.  Aybissi giikko issi medhdhi xaafuwa giddon eeshshaawati naa”u ginawu shaahettana danddayoosona. Hegeetikka: 
1. Bayra /ano eeshshaawatanne 
               2. Sima/kaalo eeshshwata 
Ane ha naa''u eeshshaawa qommota kayan kayan akeekidi xeelloos. 
                             I. Bayra / ano eeshshaawata
Bayra woykko ano eeshshaawata giyoogeeti taarikiya doomettaappe biidi poluwa gakkanaashin ubba sohuwanikka simerettiya woykko taarikiyaassi daro sohuwan hashetiiddi beettiya taarikiya poliya asata.  Eti medhdhi xaafuwa giddon beettiya hara asatu ubbaappe aaro qaaxxoosonanne corabaa poliiddi beettoosona. Bayra eeshshaawa giyoobi taarikiya dendduwaappe  doommidi beettiyoogee ayyo attennaba gidenna. Issi eeshshaaway leemisuwaassi taarikiyaassi gidduwa heeran yiidi keehi darobaa poliiddi beettana danddayees. Doomettan beettibeennaba gidikkonne ha eeshshaawi taarikiya doomettan de’ana xayikkonne bayra/ ano eeshshaawa  gidennaadan A digiyaabi baawa. 
                                II. Sima/kaalo eeshshaawata
Sima woykko kaalo eeshshaawata giyoogeeti issi medhdhi xaafuwa giddon guutta sohotun polelttiyaabatun beettidi woykko hashetidi bantta allaalliyaa polinne sohuwaarakka xayi aggiyaageeta. Eti medhdhi xaafuwa giddon guutta sohotun hashetido gishshatawu eti taarikiya dichchaassi maaddokkona woykko medhdhi xaafuwa giddon maaddokkona giyoogaa gidenaa. Sima eeshshaawati medhdhi- xaafuwa garssan ano eeshshaawatuppe guuxxenna hanotan koshshoosona. Ha ano eeshshaawati sima eeshshaawatun kaafettidi bantta oosuwa poloosona. Sima eeshshaawatikka ano eeshshaawatudan medhdhi xaafuwaassi lagge koshshoosona. Naa”aappe issoy baynnaba gidiyaakko taarikee taarike gidennan aggana danddayees.  Issi issi dirassatetun woykko medhdhi xaafotun issi issi wode sima eeshshaawati sunttetti simmidi, eretti simmidi, taarikiya giddon aybanne qaattennan/ haasayennan woykko aybanne polennan sirphphi giidi attiiggiyo hanotay de’ees. Hagee gamma gidenna. Taarikiya giddon aybanne hashetenna eeshshaawi koyro gelana bessenna. Gelliichchidaba gidikko taarikiyan hashetana bessees giyoogaa. Geellodan issi issi wode medhdhi xaafuwa giddon sunttan erettenna izaawu woykko issi citan de'iya asati taarikiyaa giddon hashetiyo hanotati de'oosona. Hegeetikka sima eeshshaawatuura baggattoosona giyoogaa. 
Issi issi wode issi issi medhdhi xaafuwan woykko dirssatiyan ayyaanati, kiitanchchati, xalahee, azzaqa do’ati hegaanne hegeeta malatiyaageeti eeshshaawadan shiiqiyo hanotay de’ees. Eti ooninne erin asa gidana xayikkonne medhdhi xaafuwa dirssatiyaa giddon eti misatana bessiyoy gamma asa eeshshaa ekkidi gidana bessees. Eti asaa eeshshaa ekkidi asadan haasayiiddi, asadan hemettiiddi, qoppiiddi, dosota poliiddi beettana besses. Eti asadan qassi shiiqaappe guyyiyan eeshshaawadan qoodettoosona giyoogaa. 

2.4. Eeshshaawata qonccissiyoogaa (Characterization).
Eeshshawatu eeshsha yaagiyoo qaalaati giyoogee xaafanchchay, medhdhi oottido dirssatiyaa giddon de’iya asata qonccissanawu go’ettidoba.Hara qaalan xaafanchchati eeshshawaata qonccissiyo oge gaanawu donddayettees.  Ha qonccidaageeti naa’ u baggaara polettanawu danddayoosona. Hegeetikka:
Sitta gidida ogiyaanne Sitta gidenna ogiyan woykko hara baggara qonccissiyoogaa.
2.4.1. Siitta ogiyan eeshshaawaa qonccissiyooga (Direct characterization) 
Abrahama( 1988: 23)  malaatidoogaattuwa: sitta qanccissoy oduwaara gayttiyaaga
(telling) oduwan xaafanchchay,eeshshaawatu  giddo gelidi,  eeshshaawata qoonccissiyoogaa, eta oosuwa yiggiyoogan, eta sheniyaa paaci xeelliyoogaa oottiiddi beettees.
Ha asi xeelliyo wode, Abraam, nuna bessidoogee, Oduwa birshshettaa, kaalliya leemisuwaa ,johon Oosotinne maaxafa pride &prejudice getettiyaagaapppe ekkiis.
“Mantta Bunnetee, keehippe ceeggida, asa gididi, Co’’u giidi asa bochchidi naachchan miichchanawu danddayiya eray de’iyoogaa gidishin, Layttanne heezzu laytta gattida keettayiya A eeshshaa eriyoo hanotay keehippe lefa, A, issi ba eesuwaara akeekanawu danddayukku, geeshsha gidida eeshshikka iyyoo baawaa”
Ha qommo baggaara imettida leemisoy, sitti oottidi mantta Bunnetanne A keettay eeshsha asaassi xaafanchchay gidikkonne nabbabiya asassi keehippe qonccenne qantta qaalata minjjin go’ettiis.
Hegaassi daroy kanttiis.  He wodiyan ubban, Okonkkoy asa achchaan erettiyoogee dicci, dicci bees. Hegeekka qaassi woshuwa oyqqida tamay eexxidi guuji, guuji biyoogaadan
I kka qassi keehippe adussa eeso, A ayfiya buloy, eesuwan eesuwan yuuyyiyaagee ,asaa yashshiyo xeelay de’ees . I qassi xoqqu oottidi shemppuwaa sheemppiyoo gishshatawu   A, maccaasaynne naati ubbatoo qamman I shempiyoo shemppuwa ezgoosona. I qassi hemettiyo  wode keehippe tonchchayidi bees. I darotoo yiillotiyo gishshatawu issitoo issitoo haasayanawu qaalay xayinne eqqiyaagees.  
 Things Fall Apart  (1959- 3-4)
Ha intte qommon leemisuwaa be’idoogattuwa xaafanchchay, bayra eeshshaawa Okonkko baa qoncciyan yootiis. Equwa okonkko bollaa xeelliyaagan, eeshshaa hemetaa, amaliya geesaa xeelliyaagan qoncciyan yootiis. Nuuni siyiyoo wode doonan sitti giidi odettishin be'ettees.
2.4.2. Sitta gidenna ogiyan eeshshaawata qonccissiyoogaa (indirect characterization) 
Abrahamaa (1988:23) malaattiyoogee, bessiyoogaa (showing) ,xaafanchchay eeshshaawata eti haasayishiininne,issibaa ootti bessishin qonccissiyooga , yaati simmidi nabbabiya asay eta haasayappenne , geettaappe eti asay ay  oottanawu qofaakko eranaadan oottees. Ootti beeso woykko qaaxxi beso hiillay hagaappe garssaara shiiqiis.
 Hani woykko ootti bessiyoogaa (action)  
Asa naatu bollan qaati bessiyoogaanne, eti qassi, haasayiyo hanotaa, xaaxi waaxi asaa naati bantta bollaa qaattan qonccissiyooba. Leemisuwaasi, keehippe adussa asi hokkanawu xalaliyoogaa issi qassi som’’oy poo’eenna aasi ubbatoo som’’uwa xumissiya asi bana som’’uwa tukkiyoogan qonccissees.
Ane garssa menttuwa be’oos. I tiraatiriyaa bessiyo keetta gelidi guyye gaxan uttiis. I geloosappe tammu woykko tammanne ichchashu daqiiqay aadhdhin taarikee doommanawu aattis. Ha bitanee baa siiriya sohissi, aybinne baawa, qassikka baa huuphiya zaari zaari qaaccissi uttosaappe denddidi qassi hara oydiyan uttiis .Hegaappe simmidi baa moo- baayliya, kooshshena asa bochchidi doyssi gorddissi kiisiyan  yeggiis. 
 Ha qommo bagga menttoy bessiyoogee, shemppoy baynna asa eeshsha. Wooppu giidi uttennanne qaaxxiya asa hanotaa qonccissees. Hagee ubbay haniyoogee, bolla qaattaana. Eeshshaawati qoncciyoogee, maayuwaaninne eta bolla equwaana. Bantta wogaa qonccissanawu danddayoosona. Hegaa giyoogee asay issibaa xalaala maayanaadan oottenna. Ayssi giikko asay ba dosidobaa dooridi maayanawu, ba kahan qofidobaa polanawu danddayees.
  Great expectations geetettiya maaxaafaafe eekkettida menttuwa be’ oos: 
Eti Toophphiya giyo biittaa  geela’iya ba huuphiya qanxxissada bo’a kiyaasu. Issi wodallay qassi suufiya maayiyaagee issi aybanne ba bollan aleequwa woottenna maccaasiyo dossiis. 
 Ha qommon be’ido qofan xaafanchchay medhdhi xaafo asata xeelliyo wode, huuphiya meedissida na’iya yeellatishin be’ettees. Qassi ha dure na’ay aleeqoy baynna maccaasiyo dossageekka A yellatishshin be’awusu, yaaniyo gishshawu eeshshaawati bantta sheniyan dosobaa oottidi beettoosona.
Haasaya giyoogee xaafidoogaattuwa; haasayay  keehippe  ootti  besuwa  polettiyaaba  woykko eeshshaawata  qonccissiyo oge. 
Haasayay oyqqiyoobati,  geetettidabata,  “what is said “  ay mala qaalan geetettidaakko  (tone of the speaker) geetettidabay ay malaatiyaakkonne, I giido tumu qaalata ( the actual word ) 1992 ;47 I oduwaatto   gidikko , eeshshawatu bantta doonaappe  keessiyo qaalatu wolqqaama eeshshawaata qoncciyaan beessanawu maaddees.
Levin (1996) Haasayay eeshshaawata eesuwaara qonccissiya nabbabiyaageeti eta eeshshaa. Lohiyoo oge . Gujjiyoogaa, nabbiyaageeti, eeshshaawati haasayiyo haasayaappe, eta tinirttiya xekkaa, eti diccidoosna eta eeshshaa, etawu ay mala qofaynne paotoy de’iyaakko eriyaaganawu danaddayoosona. 
Leemisuwaassi ha garssaara imettida menttuwan haasayay waatidi eeshshaawatu eeshshaa qonccissiyaakko xeelloos.
“Taani nena gidiyaakko, ne sohuwan Taani de’iyaakko, Taani O dosennan ixxana Taani Qassikka A aynne oottennaadan Teqqana . A he ogiyan Taassi hanennan ixxikko, Taani 
I kushiyaappe A oyqqidobaa   ekkada I siiriyaan  menttana “ Hara baggaara qassi eeshshaawati qoncciyo  ogeti  haasayiiddi aggido  qaalatun qonccoosona .
Ane silkkiyan naa”u tamaareti haasayido haasayaa xeelloos.
Balchcha: Neni yaada ta maxaafaa go’etta. 
Sakaalaa: Ishshi yaana.
 Balchcha: yaakko   hagan de’ees.
Sakaalaa; Hagan  aybi “---------
Balchcha: Hagaa be’ikkii giigidaagaa neeni eranawu koshshenna.
Sakaalaa: Ne qofan taani issibaa koyaassi.
Balchcha:  Ishshi neeni issibaa koyaasa.
Sakaalaa; aybanne. 
Balchcha: taani ta siiqiyoo laggessi lo’ays
Sakaalaa: Ishshi loyttada qofa.
2.5. Woqa (wodiyanne qatuwa)
Issi medhdhi xaafuwaa xaafanchchay he medhdhi xaafuwan aattiyo taarikee awude aadhdhidabakkonne awan oosettidabakko geeshshidi erana koshshees. Hagaa eranawu oychchiyo oyshaa zaaruwaa nuuni woqa giyoogee.
Koyrottidi qonccissidoogaadan ha tumu nuuni de’iyo alamiya de’uwaaranne medhdhi-xaafuwan qoncciya de’uwaara naa”aa  geeddarissiyo wode medhdhi xaafuwa xunttatettay keehippe darees. Be’idooba ubbaa xaafi shiishshanawu wodeekka sohoykka gidenna. Hegaa gishshawu medhdhi xaafuwaa xaafanchchay doorettidi asa de’uwaa qofaa maacettidi uttida wodiyaninne sohuwan bessana koshshees.
Hagan loyttidi eranawu koshshiyaabay qassi wodiyanne qatuwaa/sohuwabaa. Ayssi giikko issi issi asay wodiya giyo wodee medhdhi xaafoy xaafettido layttaadan qoppiyoo gishshataassa. Wodiya giyoogee  ha xaafettida medhdhi xaafuwan de’iya taarikee polettido wodiyaa giyoogaa.Qatuwa/sohuwaa giyoogeekka ha xaafettida taarikee polettidosaa gaanaassa.
2.6. Onttaa (oonee haasayiyay)
Medhdhi xaafuwaa taarikiya haasayiyay oonee? Giya oyshaassi zaaro gidiyaagee onttaa geetettiya medhdi xaafo ufurettatuppe issuwa. Taarikiya  oonee shiishshiday giyoogaa xalaala gidennan waatidi aattidee giyaagaakka oykkees. 
Medhdhi xaafuwa xaafanchchay he taarikiyaa xaafoogee erettees.  Gidoppe attin medhdhi xaafuwa giddon shiiqida taarikiya goday xaafanchcha gidenna. Hegaa giyoogee ba taarikiya xaafibeenna giyoogaa. I eeshshaawata medhdidi etawu taarikiyaakka immidi eti taani nuuni giidi haasayishin bee’ettees.   Eeshshaawatu haasayaa ammanettees.
Medhdhi xaafuwa giddon de’iya taarikiya issi eeshshaaway taani giidi odikko hagaa mala hiillay koyro madaba ontta geetettees.
Haray qassi ubbaa eriya onttaa geetettees. Hegee qassi taani giidi gidennan dumma heezzanttuwaappe siyidaadan oottidi aattiyo onttaa. Ayyo hara sunttay heezzaantta gophphe/xekka onttaa geetettees.
2.7. Karssi karssaa
Ha nu de’iyo alamiyan gidikkokka asay issoy issuwaara karssikarssennan aggenna.Gaasoykka issippetetta duussaa giddon ubbawu issi mala qofi de’enna gishshawu, qofan maayettennan ixxiyoogan karssikarssay merettees. Medhdhi xaafuwan de’iya eeshshawatikka ha tumu asadan issoy issuwaara karssikarssoosona.
Karssikarssa qommota-:
1. Eeshshaaway banaara (ba huupheera)	
2. Eeshshaway hara eeshshaawaara
3. Eeshshaaway meretaara
4. Eeshshaaway bana medhdhaagaara.
  2.8. Cuccumaa/Kiitaa (Theme)
Cuccumaa yaagiyoo qaalaassi birshshatay issi medhdhi xaafuwaassi bayra kiitaa gididi xaafanchchay asa naatussi aattanawu koyyiddo asa naatu de’uwa meretettaa muleera xaaxi waxxiyoode. . Gidoppe attin ubba medhdhi xaafuwa giddon cuccumay de’ees gaanaawu danddyettenna xaafanchchatussi dooro Ooso.
•	Xaafuwaa giddon qofanne kiitaa giddon de’iya dummatettay aybee?  
_________________________________________________________________________________________________________________________________________
•	Cuccumaa xuufiyan aatta eray?
__________________________________________________________________________________________________________________________________________
•	Hara asaappe kiitaa ekka eray ?
_______________________________________________________________________________________________________________________________________________________________________________________________________________
Roberteesnne Jakkobos (2003) giidoogaattuwa qofa giyo qaalay, malaatiyoogee, aahonne xuntta qofa ayfiya gaanawu danddayetees.
Ha qommo baggaara denttido qaalaara malaatiya birshshettay de’iyo qaalatu kanebata bawu de’iya buzo qofa h.h.m.   Issi medhdhi xaafuwa giddon cuccuma woykko bayra kiitaa demmiyo issi ogee baawa .Gidoppe attin eraanchchatuissi issi issi ogeta malaatoosona.
Biraanu Matiyoosa (2009) kiitay aadhdhiyo ogee hara medhdhi xaafo ufurettatuuna. Hashiyaara,giishsin,eeshshaawati banttassi qaaxxiyo qaataanne taarikiya dembbaa waattaa woykko quxaroy keehippe wolqqaama beeraa kaa’ees.   Hara baggaara qassi gujjiyo wode doonaa xaafanchchati go’ettido ogee cuccumaa demmanawu maaddees.
2.8.1. Adussa medhdhi xaafuwa giddoppe cuccumaa demmiyo ogiya
Bila xifatiya tamaaretudan, nuussi Oosoy de’ees hegaa yaagiyoogee, medhdhi xaafuwa laalidi birshshidi xeelliyoogaa. Yaatiyo gishshatawu nuuni medhdhi xaafuwa birshshiyo hiillata eranawu kooshshees.  Issittoo issittoo medhdhi xaafuwa kiitaa demmiyo ogee keehippe wolqqaama ooso giidi xaafanchchati yootoosna. Hegaa gishshatawu dumma dumma madhdhi xaafuwa birshshiya asatu issi medhdhi xaafuwa giddon dumma dumma cuccuma demmanawu danddyoosona. Cuccuma demmananaassi nabbabiya asi dumma dumma medhdhi xaafuwa taarikiya laaliyo ogiya loyttidi eranawu koshshees. Hegaa oottiyoogan birshshiyaageeti kiitaa demmanawu maaddiya ano qofaa demmanawu danddayoosona.
Hegaappe simmidi xaafanchchay aattanawu koyyido cuccumaa kuushshawu gakkanawu maaddees. Hagaappe kase nuuni be’idoogaattuwa  issuwaanne ubbay mayettiyo kiitaa demmiyo ogee xayiyaaba gidikkonne issi issi cuccuma/woykko bayra kiitaa demmanawu maaddiya nabbabiyo heeran de’iyoogaattuwa eranchchati qonccissoosona.   Koyro agee bayra woykko ano eeshshaawaa bollan minttidi I woykko eti beettiyaakkonne eti de’iyo hanotaa eta gakkida metuwaanne eti qassi he metuwaappe kiyanawu baaxetiyo wareta ubbay loyttidi pilggettees. Hagaappe qassi haray xaafachchay woykko taarikiya yootiyaagee immiyo qofay, de’uwaabaa I xaaxi waaxi yootiyoobaynne eta giddon polettiya haasayay cuccumaa demmanawu keehippe maaddees.
Hagaa ubbaa nuuni pilggi xeellanawu taarikiya dembbaa eriyoogee keehippe maaddees.
Ubba asaa ammanuwaatto gidikko qantta woykko adussa medhdhi xaafuwa giddon de’iya bayra ufuretata cuccumaa demmiyoogaa yaagidi qoppoosona.  Eeshshaawata qonccissyo ogee, eeshshaawati hara medhdhi xaafo hiillatu taarikee qofa quxaruwa naagidi baanaadan maaddeesippe attin anuwa anuwa  naagiyooba gidenna. Hara qaalan, ubba medhdhi xaafuwa ufurettati kaa’iyo beeray de’ees. Hegeekka medhdhi xaafuwa cuccumay woykko kiitaa demmiyoogaa qantta  medhdhi xaafuwa giddon aadhdhiya cuccumay adussa medhdhi xaafuwaagappe dummatees. Ayssi giikko qantta medhdhi xaafuwa giddon issi hoollee xaafanchchaya   aattanawu koyyidoogee de’ees. Ha issi hoolliya shocanawu guutta eeshaawati de’oosona .Qantta medhdhi xaafuwa giddon sima hoolleti woykko cuccumata demmanawu danddayookko.
2.8.2. Cuccumaa qommota
Naa’u erettida cuccumaa qommoti de’oosona. Hegeetikka, koyroy ubbay maayettiyo cuccuma  woykko inggilzettuwan (universal theme) gidishshin naa’anttoy, issi asassi buzo cuccumaa woykko inggilizettuwan(specific theme).
Ubbay mayettiyo cuccumay cora asay yoho gididi ubba asay daro wodiyaappe doommidi go’ettiyoogaa. Hegaa yaagiyoogee cora asaa kotta de’uwa qonccissiyaagaa. Leemisuwaassi siiquwa, ixuwa, halo kessiyoogaa, keehatettaa  asaassi keehanaagaa, ,ashiketettaa, h.h.m. ubba xeelliya woykko ubbay mayettiyo cuccumattuwa  xeellettees. Hagee ubbay asaa naati bantta de’uwa giddon meezetidi takkidoba.
Hara baggara qassi issi asa buzo  cuccuma yaagiyaagee, ubba asa de’iuwa kottan yootennaba gididi buzo asa hanotaa  qonccissiyaagaa. Leemisuwaassi issi heeraa asa wogaa qonccissiyaagaa, eta hara heeraappe dummayiya meezee wogaa xalaalaa qonccissiya cuccumaa.




















Heezzantto shemppuwaa
3. Adussa medhdhi xaafuwa xaafuwaanne A dichchaa 
Ha shemppuwawu sintta qofata
Ha shemppuwa wurssettan tamaareti-
?	Adussa medhdhi xaafuwa doomettay awudekko eroosona.
?	Adussa medhdhi xaafotu dichcha akeekana.
?	Adussa medhdhi xaafuwa dumma dumma wodiya qaattaa akeekana.
?	Adussa medhdhi xaafoy dumma dumma biittatun doomettido wodiya shaakkoosona.
?	Adussa medhdhi xaafuwaaninne hara bila xifate yaratu giddon de’iya wodiya dummatettaa shaakkana.
Kaalliya oyshata citan tobbidi zaaruwa immite. 
1. Alamiyan adussa medhdhi xaafoy doomettidoy awudee?
___________________________________________________________________________________________________________________________________


2. Alamiyan medhdhi xaafuwa koyro doomida biittay awee ereetii?
_____________________________________________________________________________________________________________________________________
3. Toophphiyan koyro medhdhi xaafoy doomettido doonay awugee?
____________________________________________________________________________________________________________________________________
3.1. Adussa medhdhi xaafuwa dichchaa taarikiyaa
Beni wode yeda adussa medhdhi xaafoy doometanaappe kase xuufee  meran xaafettidi,shiiqiyaabati  haysiyaanne siiqobaa qonccissiya  yeda xaafuwa.Hegeetikka asaassi aattiyo kiitay woykko immiyo go’ay ayyaanaamabatu eeshshay de’iyoobaanne asa naatu huuphiya paashshikkissiyaaba. Adussa medhdhi xaafuwaappe kase keehippe erettida woykko A kaalettida medhdhi xaafoti  de’oosona. Hegeetikka, Elisaabetiyaanetu yeda xifatiya medhdhi xaafuwaanne Ferenssayee siiquwa qonccissiya medhdhi xaafota. Adussa medhdhi xaafuwa ubba asaa achchan erettidoogee tammanne laappuntto shaa’u laytta wurssettaaa heeraana. Koyro adussa medhdhi xaafoy Awuroopan doomettido biittay Inggilize  gidishin xaafettido wodee tammanne hosppuntto xeetu layttan(18thc).   Hegaappe simmin keehippe zammaana adussa medhdhi xaafoy doomettidoy laatamantto xeetu xeetu layttana(20thc), gididi eti xaafanawu go’ettido woykko aattanawu koyyido cuccumay asa naatu de’uwa taarikiya.
3.2. Koyro Inggilize Adussa medhdhi xaafuwaanne xaafanchchata
Inggilizee adussa medhdhi xaafuwa xaafanchchatu giddoppe bayrattiyageeti, Daniel Defoe A adussa medhdhi xaafoy Robinson Crusoe(1719)nne Flanders (1722) Samuel Richardson A medhdhi xaafoy Palmela woykko Virtue rewarded (1740ppe 1741),Henry Fielding A  meddhdhi xaafoy Andrews(1742).
                 Daneal Defoo (1661-1731)	
Defoo yaagiyo xaafanchchay ba aawaa axaariya Daaneelappe   Londdone ambban yelettiis. Layttay oyttamaa gakkanaashin bantta soo asaa suntta laami be’nna.Tamman lafuun laytta giddon A dussaay laamettidoogaappe guyyiyan xaafuwakko som’’uwa zaariis. Ikka qassi hiyeesatettappe, doomidaagaan  esuwaara  xuufee oosuwa doomenaan  xaykkonne issi issi medhdhi  xaafo ooso giddo gelidi xaafanchcha  giidiyo qaada demmiis . Daro Inggilizee biittaa asaa achcan Defoey, Zaamana Adussa medhdhi xaafuwassi  koyro doommida aawa geeteettees. Wurssettaan 1731 issi shaa’an laappun xeetan hasttamanne issin layttan ha alamiyaappe hayqqidi shemppiis.
Defooy muleera ba de’o laytta giddon naa’u xeetaappe bolla adussa medhdhi xaafuwa xaafidaagaa gidishin A medhdhi xaafuwa cuccumay darotoo wolqqaamabaa ootti adhdhida asa taarikiya bollan wudees. A oosotuppe hano gakkanaashin xoqqa shuwa oykkidi de’iyaageeti  Robinson Crusoe(1719)nne Flanders (1722) adussa medhdhi xaafota .
            Samuel Richardson (1689-1712)
 Richcharidison baa aawa dumma dumma attamiyo maashineta issippe gattiya woykko koliyaa saamelaappe 1689, awurooppatu layttaa qoodan Derbiyshieerigiyo ambban yelettiis. I yelettido  wodiya xeelliyo wode inggilize biittan undussitiriyaa laamee laytta gidiyoo gishshatawu, Ikka qassi ha unddusituriyan oottiya yelagatuura oosuwan waaxettiyaaggiis.  Unddustiriyan oottiya yelagatu giddon I  qassi ubbaa qolchchidi beettin A kawuwaassi gaazeexaa  attamanaadan dooridosona . A  Alibeertta giyo xaafanchchay A baa yootiiddi I keehippe keeha asanne asassi qarettiya asa gididoogaappe denddidaagan darottoo ubba asay A siiqiyo hanoty de’ees.  I dabdaabbiya xaafuwa eran  keehippe kumidaagaa gidiyo gishshawu alamiyan heeraa xekkan sintta xeeran uttees.
I  koyro  adussa medhdhi xaafuwa xaafidi wurssoy Awu layttay  ishatamaa kumi simiina .
He medhdhi xaafuwa sunttaykka  Vertue Riwardson (1740) . Ha medhdhi xaafuwa ohettay, dumma dumma dabdaabeta. Cuccumay xaaxi waaxiyo wode asa naatu de’uwa giddon de’iya siiquwa qonccissanawa xaafettiss. 
   Henry Fieding (1707-1754) 
Fileedinggee, ba  aawaa , Henerippe 1707 Awurooppaa laytta qoodan arshsho baggaara Derstishsheri giyo Inggilizee ambban yelettiis . Ikka qassi timirittiya Leyden giyo yunbburshshiyaappe- wogaa timirttiyan koyro digiriyaa ekkiis. I koyro xaafanawu doomidoy diraamaa gidoppe  attin he oosuwan sinttawu suganawu danddayibeenna.
  A koyro Adussa medhdhi xaafoy “Joseph Anderews” 1932  Awurooppaa layttaa qoodan xaafettiis.  I baappe kase xaafanchcha Richardde oosuwa be’idi xaafanwu denddoogaadan qonccissees.
Ikka qassi 1954 awurooppaa laytta qoddon issiban  kataman hayqqidi moogettiis .
3.3. Naa”antto Inggilize adussa mehdhdhi xaafuwa qaattaa.
Long giyo xaafanchchay (2003) qonccissidoogaattuwa naa”antto Inggilizee adussa medhdhi xaafuwa qaattaassi usuppun eeshshati  de’oosona . Ha usuppun eeshshatuppe issoy  macca adussa medhdhi xaafuwa xaafanchchati  beettidoogaa qonccissees .
Ha wodiyan de’iya xaafanchchaatikka  naa”awu  shaahettoosona.   koyroogeeti danttwa danttiyaageeta giddishin na”aanttoogeeti adussa medhdhi xaafuwa xaafanchcha geetettoosona . Leemisuwaassi danttwa danttiyaageetuppe amaridaageeti, Jane Austen, Words Worth, Frances Berry, Jane Porter,  Susan Ferrier. Ha qommo baggaara leemissuwan imettidaageeti ubbaykka macca medhdhi xaafuwa  xaafanchchata. 
Hageeti ubba macca xaafanchchatu giddon Jane Austen   Inggilize medhdhi xaafuwa woykko bila xifatiyaassi bollan wolqqaama sohoy imettiyo xaafanchcha. 
Leemisuwaassi A xaafido adussa medhdhi xaafuwaappe “Pride and prejudece” giyo xuufee Inggilze adussa medhdhi xaafotu giddon  sintta xeeran uttees.
He qaattan naa’antto xekkan adussa medhdhi xaafuwaa xaafanchchatuppe leemisuwaassi. Walter  Scotinne  Jane Austen  keehippe wolqqaama sohoy immettiyoogeeta.

     Walter Scott (1771-1832)
Scottee  Edenebirgge ambban Naasse 15,1771 Awurooppaa  laytta qoodan yelettis.
Baayee  baggaara keehippe adussa wodiyaappe doommidi  Inggilize biittan  de’iya zerettatu sheeshsha. A aawaykka wogaa eranchcha gididi dumma dumma metuwaara de’iya asa zoriyoogaa oottees. Qassi A aayyiyo xeelliyo wode keehippe tamaaridanne asassi eraa leemisuwaassi, haysiya yootiyoogan aattiya mino maccaasa.
Koyro ussuppun layttatun Scote, baa kahaa koshshaa, Sikootishe biittaa taarikiya  xaafanaasi  amottiiddi taakis. Hegaappe simmidi  uddufun adussa medhdhi xaafuwa, Sikkotilande biittaa xeelliyaagan, leemisuwaassi , wolqqaama mino asa taarikiyaanne asa siiquwa kooshshaa bollan xaafiis .
Koyro xuufee oosuwa doommiyo wode Scoote danttuwa xaafidi taakiis. Simmidi ba xuufiya adussa medhdhi xaafuwa bollan oottiyoogaa doommiis. I xaafido adussa medhdhi xaafotuppe amaridiaageeta be’ikko Waverly ( 1816) , Tale of  a  grand father (1928-30)
Scottee  ba yelettido usuppun  tammanne  isiini layttan ha alamiyaappe  shemppiis. 
        Jane Austen (1775-1817) 
Jane Austtina   baa aawa  qeessiya Janneippe Stebenttona ambban yelettaassu . Akka qassi sooni tamaarssu . I aaway walqqaama xaafettidabaa  nabbabiyaanne eranchcha asa. Hagaappe doommidaagan I aaway O  sooni dumma dumma Cenggurssaa immiya miishshatun tamaaranaadan oottiis. Issi naa’atetta duussay keehippe lo’o.  Dumma dumma kawotu keettaa yuuyyada be’iyo qaadaakka demmaasu.
 A koyro xaafido adussa medhdhi xaafoy pride and prejudice ( 1996- 97). Ha adussa medhdhi xaafoy daro alamiyan de’iya asay nabbabido adussa medhdhi xaafo.  Haray qassi heezzu  adussa medhdhi xaafoti Sense & sebsibility, (1797-98) Emma (1816) Mansfield (1811) ubbaykka adussa medhdhi xaafuwa taarikiya giddon wolqqaama sohoy immettiyoogeeta.
3.4. 19tta xeetu laytta   adussa medhdhi xaafuwa
             Charles Dickens (1812-1870).
Dikkinee ba aawaa chaarileesappe haatta xaaphon de’iya  portisiy giyoosan ambban  yelettiis. A aaway chaarileesi horophphilliya ogiyaa beeruwan miishsha qaanxxiyaagaa. Ba naa’atetta layttan Dikkinee sooni diccidanne, daro adussa medhdhi xaafota nabbabidi taakkidaba. Ha I nabbabido daro eranchchatu adussa medhdhi xaafoy I xaafiyo xuufiya loytti xaafanawu wolqqaama beera kaa’iis.
I xaafido adussa medhdhi xaafotuppe  amaridaageeti Christmas carol ( 1843) Dombey & son (1846)  David copperfild ( 1849 ) Bleak  House, Hard.Times ( 1854) Little Dorrite
 ( 1855-1857 ) A tale of two cities (1859) Great expectations(1860 ) h.h.m.


             William makepeaceThackeray (1881-63)
Thackery Inddiya kaatama Kalkkatan yelettii. A aaway 1816 xeetu    Awurooppaa layttan hayqqin timirttiyaassi Inggilize biis. Ingglize biittan minni tamaaridi Kambbrijje (Cambridge) yunbburshshiya (1829) geliis.
A laggeti ubbaykka oosuwa minnidi oottiyooga agidi  hachchissi ufayttiyooban oottiya naatu bollan qilliiciyoogan  erettoosonashin eta giddoppe I minnidi oottiyoogee ba de’uwa sinttawu laammanawu  keehippe baaxetissi koyruwan ba qofan artisteta woykko ootti beso oosuwa amottidi  timirttiya parissee kataman tamaariis.  Gidoppe attin eesuwarakka gaazeexaa xaafiyoogawu laametti aggiis.
A adussa medhdhi xaafotuppe amaridaageeti vanity Hair ( 1847-48) pendennis ( 1848) Henry Esmond (1852 The New comes ( 1853) and the virgionians (1857 )-hageeti A ano oosota.
3.5. 20tta xeetu laytta Adussa medhdhi xaafuwa
    Thomas Hardy (1840-1928) 
Haderi Inggilize kaatama Dorsseten Kuushshaa aginaa naa’aan 1840, Awurooppaa  layttaa qoodan yelettiis. Banttasoon ba ishanttunne michchenttu oyddaa giddo ubbappe bayra na’aa. Ikka qassi Naapoolee ola Awurooppan denddidaagan haattaa bollan ola kaalettiyaageetuura olettiis.  I ba adussa medhdhi xaafuwa Inggilizee doonaaan odettiya taarikeeta baaso oottidi xaafidi takissi.
Hardri  by luxeeta qeessee timirtta keettaninne, asttameareetun tamaarissi, Doonanne Bila xifatiya timirtty koyro digeriyaa ekkissi. Harder layttay tamman ussuppuna gakkogaappe simmin A aaway I gimbbiy ooso oottana mala timirttee keettaa gelissis.
Heggappe simmidi he tamaariddo eran tammu laytta dumma dumma woosa keettaa koolidi takkiis. He oosuwa oottidi guutta danttota xaafuwa doommiis. 1866 Awurooppaa laytta qoodaappe doommidi hasttamu laytta muliya adussa medhdhi xaafuwa xaafidi takkiis. Hegan daro asaa achchan A sunttay erettidi nashshettiiddi takkiis. A adussa medhdhi xaafuwaappe amaridaageeti   Far from the madding crowd ( 1874) The return of the naatine ( 1878). , The mayor of casterbridge (1886) ,Tess of the d’urbervilles (1891) nne Jude the obscure (1895) .Issi issi A adussa medhdhi xaafoti ubbakka tummabata qonccissiya woykko Ingglizeetuwa “ realistic” geetettooson 

        Henry James  ( 1843-1916) 
Jamisee Newu yoorikke ambban keehippe dure aawaappenne aayeeppe 1862 Awurooppaa laytta qoodan yelettiis. Harbbardde( Harvard) yunbburshshayan wogaa luxidi kiyiis. I kka qassi Ingglize biittaa xaafanchchatussi siiqo laggee gididi Jamisee koyroppekka doommidi taakkiis. Awurooppaa gal”a layttaa aadhdhidi oottiaggiis .
I xaafido adussa medhdhi xaafotu cuccumay Amerikka yelaga naatu Awurooppaa  gal”a wogaara maayettoogaa qonccissees.
A adussa medhdhi xaafotuppe amarida leemisuwa be’ikko The wing of doue ( 1902) The ambasader (1903 ) The Golden Bowl,(1904) Washington square (1881), The Bostonians (1886) h.h.m.
    Virginia Woolf (1882-1941)
Woolf Keehippe erettida macca medhdhi xaafuwa xaafanchchatuppe issino. I  ishshay victoriya yaagiyoogee wolqqaama bila xifatiya bori nashsho oosuwa oottiyaagaa . Akka dumma dumma medhdhi xaafota   nabbabiyoogan wolqqaama eran Inggilize wogaa loyttada luxaasu. Koyro ba xuufiya oosuwa gaazeexaa attamiyaageetussi xaafaydda meezetaasu.  I koyro adussa medhdhi xaafoy 1815  layttan asa sinttawu shiiqiis.
A   xaafido adussa medhdhi xaafuwaappe amaridaageeti the voyage out (1915) ,Night & day (1919 ) Jacob’s Room (1922 ) The light house ( 1927) , The waves (1931).Flush (1933) h.h.m.  Akka qassi adussa medhdhi xaafoy diccana mala wolqqaama beera kaa’asu.




       3.6. Uruussiya Biittaa adussa medhdhi xaafuwa xaafanchchata.
Raashshiya biittan adussa medhdhi xaafuwan erettidaageetuppe amaridaageeti Nicolas Gogol , Leo Tolosto Fyodor  oosto godatta  giyoogeeti kaalettiya adussa medhdhi xaafuwa xaafanchchata.
        Leo Tolostoy (1828-1910)
Tolosttoy medhdhi xaafuwa bollan wolqqaama beeraa ba biittanikka giidinkka  qassi hara karee biittatun kaa’iis.  Hasttamanne issiini Raashshiya doonaappe Inggilizettuwau  laammido adussa medhdhi xaafoti 1884 Awurooppaa laytta qoodan asay nabbabanawu shiiqoosona.
Issi issi Awurooppaa bila xifatiya bori nashshuwa oosuwa ottiya asatu leemiuwassi, E.M Forsternne Henry James geetettiyaageeti Tolostoy adussa medhdhi xaafoy tumubaappe woykko Ingglizettuwan “ Realism” giyoogaappe keehippe haakkidabaa yaagidi boroosona. Gidoppe attin, Raashshiyanakka gidin hara biittatun A adussa medhdhi xaafoy asa kahaabaa keehippe qonccissanawu wolqqaama maadoy de’ees yaagidi daroti ammanoosona.
Hara baggaara qassi A medhdhi xaafoti lo’’o eeshshay de’ana malanne issippetetta duussay asa naatu giddon minnana mala gita timirttiya immees geetettiis.  A adussa medhdhi xaafota nabbabidi lo’’obaa demmida asatuppe issoy ayyaanaamabaa kaalettiya “maatama Ganddiy”giyo Indde biitta asa. Ikka qassi  baa  biittiyo kareppe  yiidi haarida  Inggilizee kushshiyaappe  wotti ekkanawu   aaruwaa  olettanawu asa  denttettanawu woykko inggilizettuwan (civil disobidant) geetettiya ogiya kaallanawu keehippe maadettidoogaa naqaashati qonccissoosona .Hara leemisuwa  qassi  be’iyo   wode ‘’Marttin luuter  kinggi”  giyo  Amerikka  biittaa asi bollaa woykko asa naatu meran xeellidi shaakkiyoogeenne kariyoogee iita ooso gidiyoo gishshatawu hegee eqqana  mala dumma dumma ogiyan tamaarissanawu A adussa medhdhi xaafuwaappe deemmidi era maaddoogaakka Taarikee markkattees.
A adussa medhdhi xaafotuppe amaridaageeti”war and peace “ (1886) Voina I Mir
(1865), Anna Karenina (1875-1877), h.h.m.
   3.7.  Afirikka biittaa adussa medhdhi xaafuwaanne xaafanchata 
Affirkka giyo biittiyakka baagaa gidida dumma dumma alamayan erttida xaafanchchati de’iyo  biitta. Hegeetu giddoppe amaridaageeta be’iyo  wode . Chinua Achebe, Cyprian Ekwenci giyoogeeti Nayjeeriya (Nigeriya) biitaappe, Aye Keweyi Armahnne  kofi Awoonor  Gaahannaappe Ngugi Wa Thiong  keeniyaappe Peter Abrahams Tohossa
( Debube) Afirikkaageeti koyruwan malaatettoosona.
      Chinua Achebe (1930-2003).
Chinua Achebee nijeeriya(Nigeria )biitta asa.1930 Awurooppaa laytta qoodan yelettiis. Ikka qassi danttuwaaninne adussa medhdhi xaafuwan alamiyan erettiis. A koyro keehippe asa naatu kahaabaa kanttidi geliyaa adussa medhdhi xaafoy “Things fall Apart” (1958). Ha adussa medhdhi xaafuwa giddon Achchebee aattanawu koyyido cuccumay Awurooppaa biittaa asay  Afrikka biittaa asa bollan gattiyo qohuwa  woykko hara qaalan Awurooppati Afirikkata asattuwa xeellennaagaa bochchanawu, ziba haasaya go’ettidi xaafiis.
Achebee xuufee Igbo giyoNijeeriya (Nigeria) zeretta wogaa keehippe qonccissees.
Achchbee ammanuwa kaalettiyaageetu timirtte keettan tamaariis. Koyro digriya Inggilize doonan bila xifatiyan Ibaadan yunbburshshiyappe ekkissi. Hegaappe simmdi dumma dumma yunbburshshetun tamaarssiiddi takkiis. Leemisuwaassi  Nijeeriyan(Nigeria), Amerikkaaninne , New Yorkke biittatun. 
A adussa medhdhi xaafotuppe amaridaageeti No longer at Ease (1960), Arrow of God (1964),A Man of the People(1966)nne  Anthilees of the Savanna (1987) 
      Ayi Kwei Armah (1939- hachi)
Ayi Kwei Armahi Gaanaa yaagiyo biittan 1939 Awurooppaa laytta qoodan yelettis. Ikka qassi adussanne qantta medhdhi xaafuwa xaafanchcha. I qassi Afrikka giddon de’iya   lo’o xaafanchatuppe issuwa geetettees.
Armahi” Gold  Cost” woykko hai nuuni  Gaanaa giidi xeegiyo biitten yeleettiis. Ikka qassi na’atettaappe  doommidi  Gaanaa  gidinkka hara Afirikka biittata paranjjiatto  haruuwaappe la’a kiyaana mala amottidi taakissi . Koyro baa digriyaa Harvaridee yunbburshshiyappe ekkidi naa’antto digriya qassi Kolombbiya(Colombia) yunbburshiyaappe 1970 Awurooppaa laytta qoodan ekkiis.
I qassi dumma dumma Afirikkaanne Awurooppaa yunbburshshetun tamaariis. Hegeetuppekka aramidaageeti, Gaanaa, Leesetto, Tanzzaniyaanne Amerikka 
I  xaafido adussa medhdhi xaafotuppe amaridageeti puulanchchati yeleetibokkona woykko Ingglizeetuwan” The Beautiful One’s Are Not Yet Borm “ (1968) ha medhdhi xaafouwa giddon Armahi Gaanaa biittan keehippe aakkida balibbakkuwa tochchdi xaafissi. Haratu qarsi  Fragments ( 1970) , Why  Are We So Blest ( 1972), Two Thousned Season ( 1973) , The  Healers ( 1995). 
  3.8. Toophphiyaan Adussa medhdhi xaafoy domettido wodiyan A dichcha
Toophiyaan medhdhi xaafoy daro doonatun daro wodiyappe dommidi xaafetiddi taakissi. Hegeetuppekkaamaaridageetigi’iziiyan, Amaaratuwaan,Tigiretuwaaninne,ooromootuwaan. Gi’ize doonan medhdhi xaafoy doomettidoy daro wodiyan.leemisuwaassi koyro gi’ize medhdhi xaafoy dommidoy13 taa xeetu layttappe kase. He wodiyan xaafettida maxaafay kawotu bonchchuwa yaagiyaagaa woykko amaarattuwan ’’ Kibire Negest’’ geetettiyaagee (1314ppe 1322) layttatu  giddon xaafettiis. Ha maxaafa giddon xaafanchchay aattido kiitay Kawuwaa Minilikkee yeleta taarikiyaa.Minilikkee, Isiraa’eele kawuwaa Solomoonappenne Godattee saabippe yeleettido taarikiyaa qonccissanawu xaafettiis.
Tammanne uddufun xeetu laayttan ammanuwaa kaalettiya misooneti maxaafaa attamiyaa maashiniya Toophphiya gelissoogaappe simmin maxaafati amaarattuwan xaafettiyoogaa doommidosona. Koyro Amaarattuwan xaafettida maxaafay ‘’Misxiree Silaassee’’ geetettiyaaga gididi  ikka xaafettido wodee (1910ppe 1911) gakkanaashiina. Koyro Amaaratto medhdhi xaafoy’’ Libbe Woledi’’ gidishin xaafidaagee Gebire Yesuusa Afoworqqa. Xaafettido layttaykka, (1908). Ha maxaafa giddon aadhdhida kiitaa be’iyo wode wolqqaama siiquwa giddo gelida naa’u naatu taarikiya qonccisses.

Naa’antto alamiyaa olaappe simmin xaafanchchati dumma dumma medhdhi xaafo oosuwa Amaarattuwan xaafidi takkidoosona. Hegeetuppekka amaridaageeta be’ikko’ Siile Sewu’’ (1949-1950) ‘’Yedem Zemen’’ (1954-1955), Xayitu bittilu (1957- 1958), gakkanaashshin xaafidaageeta gidishshin xaafanchchaykka Enddalkkacho Mokkonnina geetettees. Ha qommo baggaara nuuni be’ido  heezzu medhdhi xaafoti aattiyo cuccumay aadhdhidabaa bollan wudiya woykko taarikiyaa odiya medhdhi xaafo.

3.9. Wolaytta adussa medhdhi xaafuwa oosuwaa, oosanchchatanne A doometta
3.9.1. Wolayttatto doonaa
Wolayttatto doonay kase wodiyan keehin erettida asay gaytettiyo doona gidoogaa be’ida. Ha doonaa go’ettiyaa dereti Gamon Goofan Dawuron 80-90% gidiyoode shoorotiyaa Xambbaronne Hadiyan, Sidaamaaninne Aruse zooniyan 10% Wolayttatto doonaa aahuwan haasayoosona. Xaaxi waaxiyoode Tohossa Toophphiyan keehi aaho qooday de’iyo asay haasayiyo doonay wolayttatto. Leemisuwaassi Tohossa dalgga manttiyan Awaasa katama kanchchiyan 70 % haasayettiyay wolayttatto Doonaa (Aysha: 2003:36)
Wolayttattoy Toophphiyawu Tohossa bagga kawotettaa biittan haasayettiyaa ba gidduwankka daro shaahoy de’iyoo doona .Haarold Fleeming geetettiyaa eranchchay wolayttattuwaa xeelliyaa ogiyan xaafiiddi “ Away wulliyoo  heeran de’iya caara giyoo doonaappe attin haraati, Umaa (ometo ) doonaa garssan de’iya doonati ubbay wolayttatto Doonaa shaaho” ( Fleeming 1976 ) giidi xaafiis. Hegaadankka Dottoriyaa Bruus Adams “Toophphiyaa doonati ubbaykka immiyoo issippetettaa maaduwaa yiggi xeelliyoode wolayttattoy Oroomottuwaappe, Tigirettuwaappenne Amaarattuwaappe kaallidi oyddantta xekkaa oyqqiyaa doona gidishin Hanno gattanaayyo ha doonaa bolli aaho pilggettay oosettennan gam” doogee keehippe michchiyaaba (Adams, 1983).
Toophpiyaa giddon de’iya oyddu erettida doonaa keettaa asatu giddon oommottuwaa doonaa keettaa asay ba giddon tammanne laappunaappe biidi laatamaa gakkanawu danddayiyaa dumma dumma doonatanne qaalatu shaahuwa oyqqiyaagaa gidishin hegeetu ubbaa giddoppe wolayttattoy ba giddon qassi daro haasayiyaa asata oyqqiyaagaappekka ashshiis hankkootuyyo gul’’a gidiyoogee erettiyaagaa. Hegaa gidiyo gishshawu wolayttattoy ba heeran de’iya moottatu ubbaayyoo go’anawu danddayees.(Alemaaya 1991:V)
Gidoppe attin ha’i wodiyan daro asay, ubbakka ambbaa heeran de’iyaa doonaa aybatettaanne  go’’aa erenna issi issi eri paccido asay bariyyookka gidin bari naatakka wolayttattuwaa daro go’ettishin be’okko, Beni kawo Xooni  olan xoonetti simmin issi issi huqqunnay gakkoogee tumashin hachchikka he huqqunnan  de’ays yaagidi qoppiyaa guuggeekka xayenna. Wolayttattuwa, bar doonaa bari aannisaa, aggi be’idi, haasayanay Amaarattuwaappe baggaa ekki bilanddidi, naata sunttanay Amaarattuwaa sunttaa garxxi ekkidi sunttees. Hagee daro asan nu biittan nu be’iyooba.  Hagee bari wogaa, bari aannisaa  karidi /toochchidi haraa malaatanawu warettiyoogaa woykko banatettaa kaddiyooba  giyoogaa Qassikka ammaniyaa asa gidikko Geeshshawu  A naati salo gelii?  Hagaa malabaa oottiyaa doro asay wolaytta haydaa , guyye minotettaa erenna asa, woykko daro timirttiyaa xekkay baynna asa . Amarida asa xalaalay mayzza Wolayttatto sunttaa sunttees. Tumutumaappe gays wolaytta haydaa, pilggi erida asi hagaadan oottenna. Pala lo’iyaa Wolaytta sunttay awa bin garttiyawu yuuyyiyoo? Puulanchcha, Ilila, Imota, Ajjuuta. Maatafa, Ishala,yallisa ...attumawu qassi kawoti, Baassi,Xooni, Amaadoy, Wontti,Wolqqi, Anjji h.h.m.hara daro lo’iyaa sunttati de’oosona .Oonatettaa  qonccissoy qassi sunttaappe doommees. Issi Issi Wolaytta haydaa pilggi eriyaa gooba asati bantta xalaalawu gidennan bantta naatu naatussi palahoosona . Leemisuwawu  Manttaa Camma Zabdiyoosa naati ubbaykka kare biittaa( Amerikkan ) yelettidosona  diccidosona shin Eti Wolayttattuwa ay Wolaytta asaadankka luxidi haasayoosona . Ayssi giikko sooni eta yelidaageeti bantta doonaa bonchchiya  haasayishin be’idosona . I eta oonatetta gidiyoo gishshawu bantta nata laattissoosona.
Issi issi ay dooninne lagge gidiyooga laggetettan ammanenna woosa keettaa kaalettiyaageeti Xoossi Wolayttattuwaa woosaa siyenna giyaabadan haraa doonaa baxuuxidi baagaa kawushshishin be’ eettees.  Lm., orttodookise woosa keettatun “Qiddaase giidi Amaarattoppe attin hara he heeraa doonaa bonchchidi go’ettiiddi de’ ennaagaa  oonne be’iyoogaa.
Issi dooni haraappe guuxxennanne darenna. Doonaa eranchchati geeshshi yootiyoogaadan Ayssi hara biittaa asata be’okkonii ?  Bantta wogaa , doonaa waati saaphoyidi oyqqiyaakko?
 Hindde biittaa asaa ane xeelloos. Hegaa gishshawu ay alamiyaaninne de’ikko, ta doonay’ta wogaa, ta oonatettaara, tanatettaa bessiyaaba, bari doonaa, bari baaliyaa, lo’o eeshshaa malatiyaa mereta maatata naagissana bessees. Hara bari doonaa toochchiyaa  Wolayttatto doonay Toophphe giddon de’iyaa oyddu doona zare xaphotuppe giyoogeekka Umaa, seeme , kuushenne Naylo saahara doonaa so asatuppe Umaa Doonaa so asatettan gophphetiyaaba gidishi bayratettan haasayettiyoy, Gamon , Goofan, Qucan, Boroddaaninne Dawuro giddoona .Ha tumatettaa Fileeming geetettiyaa doonaabaa  pilggiya asi bari pilggettan kuuyyiiddi: Grouping of the wolaita, Gamo,Gofa, kucha Boroda and Dawuro as one language called wolaita language is fact” Giyoogan qonccissiis (Fleeming 1975:55). Ha hanotaa aaro qonccissiyaagee 1967-1983 M.L gakkanawu tammu layttatussi kifiliya issuwaappe hosppuntta gakkanawu baaso timirttee Wolayttatto doonan giigida ayba metoykka baynnan qommo baggaara xeesido sohota haggaaziiddi takkidoogee  hegaadan hachchikka ha deretettatinne  amarida Hadiyaa , Kambbaata,Xambbaaro, amarida  Sidaama heeraa asay bullachchan , yeehuwan ,giyan woosa keettatuuninne hara issippetettan oottiyoo sohoyun O maadoynne birshshiyo hanotay de’ennan issoy issuwaara gayttiyoo gaytotettan wolayttattuwaa go’ettiiddi de’iyoogaa (Wolddemaariyaam 2002:35) Tumukka Wolddemaariyaami bari “ Wolaytta aannisaa” yaagiya maaniskkiripttiyan ha qommoora xeesettida heerata xeelliyaagana.
“The secret behind the current special distribution of Wolaita language over the areas; parts of current Wolaita, Gamo, Dawuro, Kucha,Boroda, Dorze Konta Basketo ,parts of sidama, parts of Hadiya, parts of kambata- tambaro and Arssi – the fact that these areas are the  unenvaded orginal people during the scrambling of Damot ) Wolaita Kingdom, which included the areas from river zema beyond Abay River to the then period , because of the failure of Motalom Dynasty and become independent people of many small states in between1300-1430 E.C. by assigning tribal chiefs as their leaders in keeping their aboriginality  in every aspects including the language and culture of Wolaita , and later reunified through arbitration by the Tigrean Dynasty under Wolaitta empire  as single nation since 1880” giyoogan .Massalachehin 2005:5 qonccissees.
Ha  Qommo qofay qanttan birshshettiyoode xaafidaagaa giidoogaa qommo baggaara uttida heerati, hegeetikka: Wolaytta  gujjidi Gamo, Gofa, Quca, Borodda, Dorzze, Dawuro, Kontta, Baskkeetto deretettatinne amarida Hadiyaa, Kambbaata-Xambbaaronne amarida Sidaama heeratun Wolayttatto doonay haasayettiyoo bayra xuuray: Ha deretettati beni Wolaytta Daamoot kawotettatto (Wolayta Damot  kingdom ) mayzza/ denddo dere gididi Motaloomi Kawotettay giddonne kare gaasotun laalettidi zawan olaa baaxee denddiyo wodiyan eti bantta siiran  bantta siiran  banttana kaalettiyaa cimata sunttidi issi guutta guutta la’a asatudan banttana teqqidi olettennan attido gaasuwan yeelettibeenna wolayttatettaa oyqqidi takkana danddayidanne Tigiriyaa kawotettan Wolaytti zaarettidi eqqiyoode Gamo, Goofa, Quca, Barodda, Dorzze, Dawuro Konttinne Baskkeettoy 1430 M.L heeraappe  doommidi shiiqi tobbiyoogan haratikka olankka walahettin 1880 M.L. heeraa gakkanawu issi kawotettaa garssan issi deretettan aysettiddi takkid dere gidiyoogaana.
(Massalachcho: 2005: 5&6) 
Massalachchidan hara naqaashsti beettanaashin Wolayttatto Doonay koyro wodiyawu xifate oosuwawu pee’idoy 1920 M.L Es.ay E.M yaagiyoo dirijjitee baaso ammanuwaa tamaarissiyoo doona oottidi go’ettido wode gidishin 1925 M.L ppe doommidi cora dumma dumma maxaafati saaba pitaliyan wolayttattuwan xaafettidi asaassi yaa haa gakkido hanotay de’ees. Hegaappe simmin 1936 M.L kaatooliketi kaatiikiizim geetettiyaa gita ammanuwaa seeraa maxaafay laatine pitaliyan Wolayttattuwaa cenggurssaa kaallidi attamissidosona .1969 M.layttan baaso timirttiyaa qaattan timirtte saaba pitaliyaan giigidi osuwan pee’anaagaanne 1973 m.layttan Geeshsha maxaafaappe koyro kifilee (Ooratta maachchay) Wolayttatto doonan attamettoogee hara injje hanota medhdhiis.
Ha’’i ha doonay Wolayttan tammanne naa’’aantta kifiliyaa gakkanaashin Arbbaamincce asttamaarriyaa loohissiyaa kolloojjiyan dipiloomaa xekkaninne Wolaytta Sooddo yunbburshshiyan Wolayttatto timirtte shaahoy dooyettin digire xekkan imettiiddi beettees.
3.10. Wolayttatto doonaa haasayaynne hayyo xaafo bilaa doomettaa
Ha shaahuwan naa’u bayra bayra allaalleta xeellana. Koyroy Wolayttatto doonay awude haasayettiyoogaa doomidee giyagaa gidishin naa’’aanttoy qassi Wolayttatto hayyo xaafo bilay awudenne waanidi doomettidee giyagaa.
3.10.1. Wolayttatto doonay haasayettiyoogaa doommidoy awudee?
Doonatubaa pilggiyaa eranchchati qonccissiyoogaadan hachchin ha alamiyan/ salo sa’a bollan asa na’i go’ettiyoo heezzu sha’aappe (3000ppe) bolla gidiya doonati de’oosona.Doonatu qoodaa, payduwan qonccissiyoogee waayissiyaaba gedenna gishshawu hagee  ha guussay tuma gidana danddayiyoogee ammanettees. Gidoppe attin doonatu  payduwaa maliyogaadan  asa na’I doonaa go’ettiyoogaa doommido wodiyaa paydidi qonccissanaagee doonaa eranchchatussi hachchi gakkanawu usa danddayettennaba gidiis.. Usakka malanawu danddayettibeenna. Doonaa doomettaa dumma dumma wodetun maliyoo hanotaa bolli issi doonaa bariya/I doomettido wodiyaa eranawu issi issi eranchchati maliyoy he doonay koyro kochchooro xaafettido wodiyaa xeelliyoogaana. Gido shin hagee issi doonaa bariya woykko doomettaa eranawu tumu markka gidana danddayenna Ayssi giikko xifatee haasayaappe simmidi asana wogetay ehiidoba gidiyo gishshatawu he doonay haasayettiiddi takkido keehi adussa wodiyaa qofan yeggenna. Qassikka hachchi nu alame bollan cora xifatee baynna doonati de’iyoogee ha qofaa/ malaa hada oottees.
 Wolayttatto doonaa doometta wodiyaa xeelliyaagan wodiyaa paydidi hiqqa wode doomettiis gaana danddayettenna . I doomettido wodee qatuwaappe shaahettidi xeelettiyaaba gidenna gishshatawu Wolayttattuwaa hiqqa wode hiqqa shuwan doomettiis giidi qonccissiyoogee danddayettenna giyoogaa.
Xaaxi- waaxiyoode Wolayttatto doonaabaa gidinkka hara asa na’i go’ettiyoo ay doonaakka he wodiyan he sohuwan doomettis giidi wodiyaaninne qatuwan naqaashaa shiishshidi  qonccissanawu danddayettennaba gidiyoogaa qommo baggaara nu be’idobatuppe akeekana danddayettees giyoogaa.
3.10.2.   Wolayttatto hayyo xaafo bilatu xaafoy awude doomettidee?
Hara cora alame doonatuugaadankka  Wolayttatto doonan xifatee / hayyo xaafo bilay awude  doomettidee yaagiya oyshaayyo zaaroy baawa. Ayyo ammanttiyaa gamma zaaruwaa immana danddayissiya naqaashata demmana danddayettibeennaagaa dumma dumma eranchchati yootoosona . Ha oyshaan yaa haa geennan hiqqa wode doomettiis geennaadan taarikee nuuyyo  takissido naqaashi beettibeenna . Qassi taarikee naqaasha gidiyaabaa gi kanttidaakkonne naqaashay  hanno gakkanawu beettichchibeenna. Wonikka issi dooni issi qamman xifate doona gidana danddayennaagee erettees.  Wolaytta daro xeetu layttatussi bari kawotun aysettiiddi de’idoogee ooninne eriyoo tuma. Ha wodetu ubban he wodiya kawota sabbanawu asay dumma dumma hayyo xaafo bilata go’ettennan aggibeennaagaa eranchchati yootoosona.  Leemisuwaassi Wolayttan denddida keehi gooba A zawaa aassidanne naagida kawota nashshanawu qassikka shugo gididaageeta Eti bantta araataappe  wodhdhi simmiyoo wodoyan hayyo xaafo bilata go’ettidi ( L.M.  Danttuwan) asay  darobaa giidi kanttidoogaa haydaa eranchchati yootoosona Leemisuwaassi 1890 M.L galbbaa bolli xaafettidi beettiyaa   (??? ?? ??? ??) yaagiyaa xifate sooddon Debre mankkiraat giyo wossa keettan xeefettidi beettiyoogee mata wode naqaashadan ekettana danddayees. Hara gonggolotu pilggettan qassi tammanne heezzantto sha’u bakkaa heeran shuchcatu bollan xaafettidosona giyoogeetikka ha wodiyan Wolaytta asay pitale malabaa go’ettennan aggibeennaagaa bessana danddayees. Hiqqa wodiyan ebeloy kawotido wodee doomettiis giidi kuuyyanawu keehin  metiyaaba gidees giyoogaa . Gidikkokka issi naqaasha malabay beettido wodiyaappe kase gidiyaaba  beettiichchibeenna gishshawu he wode gidennanaggenna giidi siriyooge attenna. Ubbankka aaro pilggettati oosettiyoo wodiyan sinttaappe daro ammanttiya gamma naqaashati qonccssidi bessana danddayoosona. Hegee gakkanawu Laaqo massalachcha bari koyro digiriyaa  Jimma yunbburshshiyaappe wurssanawu xaafido pilggettan Wolayttatto doonay koyro wodiyawu xifate oosuwawu pee’idoy 1920 M.L n Es, em yaagiyoo dirijjitee baaso ammanuwaa tamaarissiyoo doona oottidi go’ettido wode yaagawusu ( masalchcho: 2005:7 )
3.11. Wolayttatto Doonaa Hayyo Xaafo Bilaa Birshshettaa
Wolayttatto Doonaa hayyo xaafo bilay asay bari wogetaa dichchaa buussan ayfissido ha bila era macaratuppe  koyruwaanne bayratiyaagaa. Asay galla galla de’iyoo de’uwan banttana gakkiyaabaa , bantta qofaa, hulluuquwaa, sissaa ( feeling ) qonccissiyoo bila  era  daashsha. Hara bila eratuppe  ( hegeetikka: misiliyoo bila eraappe, massi moliyoobatu bila eraappe….) dummattyoy I doonan aadhdhiyaaba gidiyoogaana. I xaafanchchaa guuggiyan giigidi ( merettidinne ) diccidi puulay de’iyoo doonan giigidi ezggiyaageetussi woykko nabbabiyaageetussi aadhdhiyaaba. Ha korssiyan hayyo xaafo bilaa birshshettaa ogiyan akeekana bessees giyoogaa.
Hara eranchchatikka hayyo xaafo bilaassi immiyoo birshshettatikka issi mala xeelati de’iyooba. Hayyo xaafo bila (literature) yaagiyoo qaalay Laatine xapho qaala gidiyaa “Littera “giyaagaappe pulttiis. A birshshettaykka maaran/ziiriyaan uttida pitaleta (alphabetic letters ) giyoogaa. I akeekissiyoobaykka doonaa xifatiyan pitaleta go’ettiyoogaa bessanaassa. Hara guussan ha xapho qaalay bessiyoo xaaxi waaxo hayyo xaafo bilaa  birshshettay xaafuwaa meeziyaara keehi baxxanetti uttidaba (Birahaana 2009:8) Qassikka hara eranchchay hagaadan yaagidi wottiis. Issi dere asaa giddon xaafettidi  beettiyaa aybinne hayyo xaafo bila. Shipley (1970;183) Insaykilopiidiyaa biriitaanikaa “Insaykilopiidiyaa biriitaanikaa (Encyclopedia Britanica”)giyo maxaafaykka malatettiyaa birshshettaa immishin be’ettees. Hegeekka hayyo xaafo bilay issi doonaa haasayiyaa issi dere woykko deretettatu giddon xaafettidi beettiyaaba. Inggilizettuwan a body of writing  by a people or by people using  the same language “ Ha birshshettaa maaran, hayyo xaafo bilaa qofay xaaxi waaxo hanotan issi dere woykko biitta asi bari doonan xaafi wottidoba aybanne hayyo xaafo bila (literature ) gaana danddayettees giyoogaa.
3.12. Wolayttatto hayyo xaafo bilay diccennaadan xube gididabata
Kase wodiyaa poltikaa hanotaa- Toophphiyan de’iya hara cora deretatuppe dummatiyaa hanotan nu Wolaytti aadhdhida keehi daro xeetu layttatussi bana ba kawotettatun ayissiiddi takkidoogaa daro naqaashati markkattoosona.He wodiyan nu biittaa kaalettido heezzu woybeetoti (dynasties) erettoossona. Hegeetikka: Aruujjiyaa Woybeetuwaa, Wolaytta Maallaa Woybeetuwaanne Tigiryaa Woybeetuwaa geetettidi erettoosona. Wolayttan ha heezzu woybeeto xalaalati he wode Wolaytta polotikaa kaalettidosona giyoogaa gidennan etappe kasekka kaalettiiddi takkida kawotettati de’ana shin keehi haakkida wode gididoogaappe denddidaagan naqaashati nuuyyo attibookkona. Ha qommon nu be’ido heezzu woybeetotu giddon cora kawotettati denddidoogee ooninne eriyo qoncce gididaba.
Ha hanotan Wolaytti daro xeetu layttatussi bari kawotun kaaletettiiddi takkidoogaappe simmin he wodiyan abisiiniyaa kawotettay Toophphiyaa ubbaa issuwaa oottana giidi he wodiyan Wolaytta biittaadan hara bantta kawotettan banttana kaalettiiddi takkida deretettata aynne metootennan omooddidi bari haariyoogeetuura walakkiis. Wolaytta biittaykka daro aradda, irxxanne huuphessa biittaa malatenna hanuwan namisi baynna kalo biitta gidoogaa yeemottidi hara biittata kawushshidi bari kushe miishsha oottidoogaadan oottanawu koyyidi daro qaaqqatidi hara koyro omooddido deretuura  tuujjumidi kehi daro sha’an qoodettiyaa zammaana ola miishshata gixxidi wolaytta bolli olaa doommiis. Gidoppe attin he doometta olay coo hadabadan eqqiigibeenna; Daro asaa suuttay gukkanaadan gaaso gidiis. Shawappe yiida tooraa kaalettiyaageeti eta yarati hayqqi wuriin keehi guuttati guyye simmiiddi, qassikka takkidi zammaana tooraa miishshaakka loytti oyqqidi simerettidosona. He wodiyaa’ Abisiiniyaa  giyoogaa hachchi kumetta Toophphiyaa gidida ha keehi aaho deretettati issi Wolaytta  biittaara  daro gidida deretettati issi Wolaytta biittaara  doommido olay “ maahiya  goynaa  oyqqettan  gaytti  aggiis.Hegaappe  denddidaagan  Abisiiniaa kawotettaappe olana dumma dumma wodetun giida keehi cora olanchchati maashidi attidosona.
Lstta,naa”a gin he olay  guuxxenna laappun laytta gatti simmin he wode Abisiiniyaa olaa kaalettiyaa Milile keettaayiyaa Xaayita “ Taani Wolaytti baada Wolaytta kawuwaa (Kawo Xoona) gelana yaagaasu; aybissi giikko I neeppe mino” yaagada bar keettaawawu yootaasu. Hegaa  siyida Milile zaaretti yaanawu yayyidi usuppun agina kumettaa giigettiiddi,  dumma dummasaappe maaduwa shiishshiiddi takkiis  . He wodiyan wolaytta biittan kawuwan ha wolaytta deriyaa ay ogiyan xoonana danddayiyaakko oyshettidi wolaytta asay kushiyaa immenna olan keehi mino dere gidoogaa  yootidi hara hiillaa go’ettana xayikko olay shuggennaagaa minttidi yootidosona .He zoriyaa  ekkida Milile oyddu zooziyaara  Wolaytta asaa keettaa taman  oyttiyoogaa doommiis. Hegaappe denddidaagan ha bari keettaa, bari machchiyoo ,  naata, pala siiqiyaa olettiiddi de’iyaa wolaytta asay, poora ta naatoo, poora ta aquwawu …. Yaagiiddi guyye guyye giishin olay shuggin lo’o injjiyaa demmida Milile tooray olaa sugidi geliis . wurssettan, he hanotan qaadan wolaytti gelida  kawotettan haarettokko, nu  biittinne  hara  asan haarettin/ ekettiichchin de’okko  giida daro sha’u wolaytta tooranchchati bantta paraara Abbaayaa sima Abban”ha”I para Goossa” giyo ginaara gelidi  banttanatettaa bantta  biitteessi  yarshshettidoogaa  naqaashati minttidi yootoosona. Mayzza wolayttaa asay Milile olaayyo immokko giyoogan”Haaraakka’ giidi xeesiyoo Bolooso soore allaanaa ano katamaa, he wode toora miishshaa oyqqidaagee/” nafxaygngnay” wolaytta oyqqi simmidi ,” Arakka” giidi birshshetti baynnabawu laammidi xeesissiiddi de’ees.
  Hegeekka, allagawu nuna mule haraakka; haarettokko giyoogaashin ha’i Arakka gi xeesiyoo Bolooso soore allaanaa ano katamaa beni toora miishshaa oyqqidaagee /” nafxaygngnay “ laammiis. 
Hegaappe haa zaarin de’iyaa wodetun he gelida bana sabbiyaa… wolaytta giyo asaa haydaanne wogetta  aybanne  ashshennan xayssanawu oottibeennabi baa. Wolayttatto Doonaa addinaa ubbaa xayssana giidi dumma dumma hanotatun haray attoshin timirtte keettati attennan ubbasan hara doonaa haasayenna asaa daro  toochchiiddinne cayiiddi daro huqqunnaa gattiis. Wolaytta kawoti de’ido bonchchettidanne yayettida garotakka xuuggi xayssiis. Hegaadan wolayttummaa qonccissiyaa eta minotettaa markkatiyaabata ubbaa naa” antto qofettennaadan oottanawu iita baaxiyaa baaxetiis.
Gidoppe attin ha wolqqaamanne kushiyaa immibeenna deriyaa wogetay dogettibeenna qassikka hada gididi attibenna . Ha”i wodiyan  nu be’ ana  danddayiyoogaadan  keehi daro Wolaytta eranchchati, kare biittanne Toophphe giddon  beettiyaa dumma dumma haydan asaabaa pilggiyaa gooba asati ha wolqqaama  deriyaa taarikiyaa bantta taarikiyaadan xeellidi dumma dumma maxaafatun  shiishshi xaafidosona.
Hegaassa kase wodiyaa politikaa hanotay wolayttattuwaa hayyo xaafo bilaa qohidi kanttiis giyoy. Xaaxi waaxiyoode he wode wolayttattuwaa haasayennaadan, wolayttattuwaa tamaarennaadan, xifatetakka  aani xaafennaadan daro naaqoy de’iyoogaappe denddidaagan Wolaytta hayyo xaafo bilaa dichchaa diggidabatuppe bayratiyaagaa gidiis.
  3.12.1. Pitaliyaa hanotaa 
Wolaytta biittan  kase wodiyaa asay ha”i Wolaytti go’ettiiddi beettiyoo Laatiine pitaliya go’ettiiddi takkibeennaagee  qonccenne erettidaba. He  wodiyan go’ettiiddi takkido saaba pitalee wolayttattuwan go’ettanawu daro metiyaaba gididoogaa wolaytta eranchchati hassayi simmidi laatiine pitaliyaa go’ettanawu kuuyettiis.
Ha hanotay kase wodiyan de’ida hayyo xaafo bilaa eranchchati bantta oosota pitaliyan xaafidi shiishshennaadan xubbiis geetettidi ammanettees. Ane  leemisuwaassi qanttan laatiine pitalee wolayttattuwaa xifatiyaassi injjetidoogaa kaallidi xeelloos:
Hara cora leemisoti de’oosona shin ha’issi hanni xalaaliyoo ekkida. Ha qommon ne be’ana danddayioogaadan pitalee /??/ giyoo wode barkkakka eqqiyoo wodiyan woyganawu koyyidaakko daro metoba. Ha bollan maaran uttidaageetuppe saaba pitalee aawugaa gaanawu koyyaakko erettennashin laatiine pitaliyaa xeelliyoo wode leemisuwaassi “ maattaa” giyoode woyganawu koyyidaakko ayba  waayeenne  baynnaa erettees. Hagaa mala hanotan dere asay maayettido issi xaafo wogay kase merettibeennaagee wolayttatto hayyo xaafo bilaa dichchawu xube gidida  yohotuppe issuwa gididi beettiis.
Xifatee alamiyan doomettoosappe keehippe guutta sha’u laytti aadhdhidoogaa eranchchati qonccissoosona 
Wolaytta hayyo- xaafo bilaakko simmiyoode ha”i wodiyan nu go’ettiyo Laatiine pitaliyaappe kase saaba pitaliya go’ettiddi gam”idoogee qoncce. Gidoppe attin ha saaban xaafettida pitalee Wolaytta hayyo –xaafo bilaa xaafanawu injjettenna. Hegawu lo’’o naqaasha gidiya leemisota pude baggaarakka be’ida .Kaallidikka ane gujji xeelloos .Wolaytta hayyo-xaafo bilaa saaban xaafiyoode injjetenna hanotaa bessiya charttiyaa Qommoora imettida charttiyan qonccidoogaadan saaba xaafettida qaalaa amaarattuwan birshshiyoode gamma qaalaa immenna. Gaasoykka wolaytta doonan qaalati nabbabettiiddi qaammosona, aduqqoosona, minnoosonanne leppoosona . Hegaa qonccissanawu saabawu A dumma wogay de’ikkonne laattine keehippe injjettees.
Ha  metoy asay bariyo hanidaagaa keenan xaafido dumma dumma hayyo xaafo bilata attamissidi issi yeletaappe hara yeletawu aattennaadan daro qohuwaa gattiis. Marccuwaa /biraa xayoy qofettiyoo wode oottanaayyo halchchiyooba ubbay hidootaa qanxxissees. Ayssee daafura simmin attamissanawu   miishshi baawa shin giissidi daafuridobaa ubba ogiyan olissi  aggees. Issibaa  xaafiyoo  wodiyankka  dumma  dumma asaa yuuyyidi naqaashata shiishshanawukka miishshaa wolqqaa koyyiyoogee qoncce.
     3.12.2. Ammanuwaa gaasuwan asay oottiyoobata   
Prootesttantte ammanoy nu Wolaytta biittaa gelidoy 1920  M. L. Dottoriyaa Toomaasa Lambbe baggaara gelidoogaa naqaashati qonccissoosona . Siree baynnan ammanoy wolayttawu gidin hara dere asatu de’uwaa maaray zawi baynna dichchaa, laamiyaanne wogetaa ekkidi yiis. Qassikka ammanoy ( prootesttanttiyaa, kaatolikiyaa, Orttodokkisiya ) gidin ha nu wudidi xeelliyoo  Wolaytta hayyo xaafo bilawu gidin hara dere hayyo xaafo bilaa dichchawu koyro xekkan denddiyaaba . Wolaytta hayyo xaafo bilaa eeshshaa nu xeelliyoo wode naa” awu shaahettoosona. Hegeetikka ammano hayyo xaafo bilanne alame hayyo xaafo bilaa geettoosona. Ammano hayyo xaafo bilay salobatunne  ayyaanaamabatu  bolli  wudiyoode alame  hayyo xaafo bilay qassi ha sa’aaban wudees. Ammanoy nu eriyoogaadan ha sa’aa ( alamiyaa)  hayyo xaafo bilaa nashshenna. “ Ha alamiyaaba ubbay aadhdhiyaaba;  ayyaanabaassi ( salobaassi) oottiyooba xalaalay hayquwaappe simmin de’iyaa de’uwawu gattees” Giyoogan hara alame hayyo xaafo bilaa xaafiya asaara ayyaanaaba  xalaalaa bolli  wudidi hara alame hayyo xaafo bilaa xaafanawu denttettenna . Hegaa xalla gidennan, issi issi woossiyoo keettata kaalettiyaa asati Geeshsha maxaafan xaafettibeennanne ammanoora gattiyaabi  baynnabata ehi ehiidi galchchaa hayttan yeggidi asaa shabbiriyoogan, asi bari mayzzeppe  ekkidi yiido qohenna wogatuura ubbaa xayssanawu baaxetiyoo hanotaykka qonccidi beettees. Hegaappe denddidaagan leemisuwaassi wolaytta medhdi xaafoti (fictions ) gereessati, gayroti ,zilaassaai, dumma dumma baalatun kaa’iyoo kaassati yexxiyoo yettati, loolliyoo danttoti xifate meran uttennaadan ( doona xalaalan  erettanaadan ) oottiis gaana dendayettees. Gidoppe attin medhdhi xaafuwaaduwa zilaassaaduwaa, gayruwaaduwa  xaafiyoogee  Wolaytta haayyo xaafota dichchees hayqqi  coo xayennaadan gita beeraa kaa’ees. Ha ayyaana ( salo ) hayyo xaafota xalaalaa  nashshidi alame xifateta denttettennaagan ammanoy issi bagga xalaalaa  aassidi haraa dogi aggiis.  Hegaa gishshawu prootestantte ammano xalaala gidenna hara  coratikka issi baggan  wolaytta hayyo xaafo bilaa bolli amarida keenaa bantta bagga qoho beeraa gattidosona  gaana danddayettees Gidoppe attin wogetawunne dichchawukka ammanoy sintta xeera  gidoogeenne hara baggaara qassi wolayttawu  gidin hara deretettaa asaa hayyo xaafo bilaa doomettawunne dichchawu ammanoy denddo gididoogee dogettana danddayennaba.
 3.12.3.   Asaa xeelaa metuwaa
Issi issi timirttiyaa eray darenna wolaytta asay- wolayttattuwan hayyo xaafo bilata xaafiyoogee gatee (value )  baynnabadan qoppees. Beni gal”a qofaa hemetissida kase polotikaa  qohoy eta bolli gakkido gishshatawu hachchikka eta guuggiyaappe duuxxennan qucettennan ixxiis. Hegaa gishshawu  bantta doonaa toochchoosona.  
Haray attoshin bantta sunttaa addinaa wolayttattuwan sunttokkona, leemisuwaassi intte giddoppe aappunaa sunttay wolayttattuwaa qonccissii?  Qoppite ane.    Ambbaa (Katamaa)  giddon de’iyaa issi issi asaykka bantta naata wolaytta haydaanne wolayttatto Doonaa erissanawu baaxetishin be’okko. Yaatin nu Wolayttatettaa  aybin qonccissanee?  Hagaadan sinttawukka kaalliyaaba gidikko wolayttatettaa bessiyaabi  de’anee? De’enna. Beni gal”a qofaappe la’a kiyidi nu wolayttatettaa gita haydan ayyaananne otorettana bessees.
   3.12.4. Meeziyaa pacaa
Nu wolayttattuwaa hayyo xaafo  bilaa dichchennan diggidabatuura paydettana bessiyaa hara gaasoy nu biittan hayyo xaafo bilaa xaafida leemiso gidana danddayiyaa eranchchi darennaagaa. Issi harawu leemiso gidana danddayiyaa xaafanchchi de’iyaakko  hara koshshay de’iyoo asati A kaalli kaallidi kiyiyoogee qoncce. Shin hegaa malabi de’ibeennaagee wolaytta  hayyo xaafo bilaa iita qohiis gaana danddayettees.
 3.12.5. Attamo miishshaa (maashiniyaa xayuwaa)
Attamiyaa miishshay (maashinee) biittaa geloosappe keehi mata. Kase wodetu ubban ha miishshay de’ idaba gidiyaakko daro eranchchatu xifatee oosuwaa oottidi harawu gattanawu denttettennan aggenna. Hegaa gishshawu ha hanotaykka hagaa mala ogiyan  qohennan aggibeenna geetettidi qofettees.
3.13. Wolaytta Hayyo xaafo Bilay Aakkanaadan Injje Hanotata medhdhidabata 
   3.13.1. Misoonetu Biittaa Geluwaa
Misooneti wolaytta biittaa gelidoy massalacha (2005 ) giyoogaadan 1920 tto layttaappe kase wodiyaana . Hegaa hara dumma dumma naqaashatikka markkattoosona .Koyro kochchooro Wolaytta biittaa yedhdhida misoone giyoy Labbe Toomaasa-kare biitta  asa .
Misooneti nu biittaa geliiddi mela kushe yibookkona.  Dichcha oosota oottiiddi he wodiyan ayssiyaa kawotettatuppe bantta ammanuwaa la’a  markkattanaa  danddayissiyaa  sheniyaa ekkidi wonggelaa mishiraachchuwaa dere asaassi yootanawu go’ettidoy inggilizetto  doona woykko haraa  qofaa/guussaa teqqanawu phalqqetta gidiya qofaa shiishshidi guyye qohidi xaafees . Leemisuwaassi orttodookkise ammanoy / kaatolikee bala giidi xaafiyaagee xaafiyoode hagee qassi hankkuwaa bolli haluwaa kiyanawu phalqqetta qofaa xaafees.
Taarikiyaa naqaashati yootiyoogaadan  ammanoti bantta ammanuwaabaa markkattanwunne dere asaa banttabaa  kaalliyaaba oottanawu wolayttatto doonan xaafiyoogaa doommidoogee ha doonaa hayyo xaafo bilaa dichchawu penggiyaa dooyiis .
Gidoppe attin ha ammanotu giddon denddida dumma dumma palamatanne timirtteta naqaashadan ekkidi bessanawu taarikee nuuyyo aggi kanttidobi beettibeenna.
He wode misooneti wolayttatto hayyo xaafo bilaa dichchaayyo maaduwaa oottidosona giyoogan taarikiyan yootettiyoy bantta ammanuwaassi  giidi wolayttattuwawu xaafidoogaa xalaalan gidennan he wode eta ammanuwan kaalliyaa wolaytta  asay wolayttattuwan xaafanchchan oottiyoogan, eta giddoppekka issooti  issooti  xaafana danddayidoogan Geeshsha maxaafata (ooratta maachchaanne Gal”a maachchaa)  wolayttattuwan birshshiyoogan, haratun xaafettidaageetu giddoppe qofaa ekkidi bantta xaafidobatun gelissidi attamuwawu gattidoogaankka gujjiina .
3.13.2. Attamo oosoy doomettoogaanne issi issi nu biittaa xaafanchchati puutidoogaa
Tammanne  uddufuntto  xeetu layttaa  doomettatu  heeran  Arshsho  Afirkkan  aakki  aakki yiidaattamo  oosoy daro takkennan wolaytti geliis . miisooneti attamo miishshata  ( maashiineta ) go’ettidi sima gidida / guutta ammanobaa luxissiyaa qeeri maxxaafata attamanawu go’ettidosona.
Miisooneti zaaretti zaarettidi dalggidi yiidoogee wolayttatto doonan xaafettida dumma dumma maxaafata asay koyyidoogaa keenaa demmana danddayiis.  He  bayzettida  maxaafatu gateekka  keehi hirayso  miishshan  bayzettiis.  Hagaa mala injje hanotay attamo oosuwaara gujettidi issi issi xaafuwaa koshshay de’iyoo Wolaytta  asaa  denttettiyoogeenne minttettiyoogee  attibeenna. Hagaa mala hanotan attamo oosuwaa  doomettaynne issi issi  nu biitta xaafanchchati puutidoogee Wolayttatto  hayyo xaafo bilaa doomettawunne dichchawu  gita beeraa kaa’iis. 
     3.14. Wolaytta Attamettidanne Attamettibeenna Hayyo xaafo Bila Oosota 
Ha huphphe yohuwa giddon tishshissidi xeelliyoobay attamettidanne attamettibeenna wolaytta hayyo xaafo  bilatuuna. Hagaa gishshawu  wolayttan ay hayyo xaafo bila oosoti attamettidi kiyidaakkonne qassikka woqqati xaafettidonaa  qassi attamettennan de’iyaakko layttidi wididi xeellana.
Kaallidi imettida oyshatun tobbidi zaarite.
1.	Attamettida woykko attamettibeennaba giishin woyganawu koyettidaakko qonccissite.
-----------------------------------------------------------------------------------------------------
2.	Wolayttan attammettida hayyo xaafo bilay giyoogeetuppe leemiso gidiyaageeta xeesite.
-----------------------------------------------------------------------------------------------------
3.	Ha qommo baggaara attamettida hayyo xaafo bilatu xaafanchchtu sunttaa yootana danddayeetii?
----------------------------------------------------------------------------------------------------- 
  4. Wolayttan attamettida hayyo xaafo bilay dariyaakkonne attamettibeenna hayyo xaafo bilay  dariyaakko ane malite. Attampttida hayyo xaafo bilaa giikko ayissi ?
 Attamettibeenna hayyo xaafo bilaa giikkokka  ayissi  ? paattada yoota
--------------------------------------------------------------------------------------------------------------      
5. Hayyo xaafo bilaa oosoti attamettennaadan oottiyaabati aybee? Tobbite.
--------------------------------------------------------------------------------------------------------------
Loohiyaagoo/ ree hagaappe kaallada attamettidanne attamettibeenna hayyo xaafo bilata be’an hanaasa. Wolayttan hayyo xaafo bilaa oosoti keehi adussa wodiyaa qoodisibeennaagaa hagaappe kase de’iyaa timirttiyan issuwa be’ida. Hegaappe
denddidaagan ha’’i nu be’iiddi de’iyoo huphphe yoohuwaa hanotaa .Hegaa ganawu waayissees gaada qoppikke. Wolayttattuwan keehi cora gidida attamettidanne attamettibeenna oosoti de’ennan aggana danddayoosona. Ane kaallidi ha hayyo xaafo bilata dumma dumma xeelloos.
 3.14.1. Wolaytta attamettida hayyo xaafo bila oosota.
 Wolaytta attamettida hayyo xaafo bila ooso giyoogee issi xaafanchchan xaafettida hayyo xaafo bilay nabbabiyaageeta gakkana mala geetettidi maxaafata attamiyaa/ darissiyaa keettatukko bari oosuwaa efiidi komppiiteriyan gelissidi he darisso miishshata go’ettidi corayidi giyawu  kessiyoo hanotaa giyoogaa. He attamissida asi he maxaafaassi keettaawa /maataaappe  attin hara asi A maxaafaa A shenee baynnan darissana/coryana danddayenna giyoogaa.
Issi attamettiyaa hayyo xaafo bilaa oosoy attamuwaakko gakkanaashin polettiyaabati de’oosona.  Leemisuwaassi issi xifatee  kaalli xeelettana  bessees. Kaalli xeelettoogaappe  simmin A giigissida xaafanchchay A zaarettidi wurssetta nabbabuwaa oottana koshshees.
Hegeekka he wurida oosuwan geellodan gelida Bali de’ikko borissennaadan koyettiyoo gishshaassa. He maxaafaa giddon issi issi koyettennabi gelidaba gidikko attamuwawu shiiqanaappe kasetidi geeyyana bessees giyoogaa.
Wolayttatto xaafettida hayyo xaafo bila giyoode issi asi wolayttatto doonaa go’ettidi xaafido hayyo xaafo bilaa giyoogaa. Hayyo xaafo bila giyoobi aybakko hagaappe kase nu be’ ida.  Hegaa maaran wolayttan wolayttatto doona go’etti xaafidi attamisso hayyo xaafo bila oosoti derokkona.
 Ane kaallidi de’iyaa issi issi leemisota be’oos.
M.p	Xaafanchchaa  	Maxaafaa    sunttaa	Xaafido laytta	Xaafettido biittaa
1.	Shoola Lencca	Xoossi  immin  asi  diggenna	1975 M.L	Wolaytta sooddo
2.	Geetaachcha Xaalaachcho 	Wolaytta     Haysisyaa 	1998 M.L	Addisaaba
3	Indiraasa Indaalanne  Milkkiyaasa Bazzaabba	Wolayttattuwaa xon”a   Qaalaa kochchaa	2003 M.L	Wolaytta  sooddo
4	Milkkiyaasa Bazzaabba	Wolaytta Leemiso  haasayaa	2002  M.L	Wolaytta  sooddo
5	Sandy Willcoxa & Arina shortilar 	Karettida ciishshata	2002  M.L	Addisaaba
6	Tassama De’a	Namisettida Gaammuwaa( haratikka de’oosona)	1996	Wolaytta  sooddo

Ha qommo baggaara xaafida asati ha zaraa giddon de’iyaa xaafo ooso xalaala gidennan hara maxaafatakka xaafidosona.
3.14.2. Wolaytta attamettibeenna hayyo xaafo bila oosotanne eta xaafanchchata
Attamettibeenna hayyo xaafo bila oosota   giyoogeeti xaafanchchan xaafetti giigidi kompiiteryan xaafetti giigidi attomo keettan daribeennanne hegaappe denddidaagan giyawu shiiqibeenna woykko cora asaassi shiiqibeenna giyoogaa .Wolayttan Attamettibeenna hayyo xaafo bilati attamettidaageetuppe keehi daro dakkuwan daroosona.
Hegaassikka gaaso  gidiyaageeti doomettaa heeran de’iyaa timirttiyan nu be’idoogeetu giddon de’ees. Daro xaafanchchati danttota ( poetry) nne medhdhi xaafota ( Fictions) oyqqidi ay hiillan attamuwawu gattanaakko zooriyaa timirtte kaaletuwaara yiidi tobbiyoo hanotati de’oosona . Leemisuwawu  ekkiyaaba gidikko wolayttattuwaa koyro medhdhi xaafo Matiyoosa Masppina “De’uwaa  qumaa “  yaagiyaanne “siiquwaa sabaa “ yaagiyaa medhdhi xaafoti xaafetti takkidosona. Eraadooniyaanikka aadhdhidosonashin ha xaafanchchawu attamissanawu gita yeemoy de’ikkonne attamissana  danddayibeenna. .Hegaadankka Burunjje Bunggekka “xambbixalluwaa” giya huuphe yohuwan xaafetti takkida medhdhi xaafuwaa attamissana danddayibeenna.  Hegeeti medhdhi xaafo gidishin miishshaa abbiyaa gaasuwan hara cora attamuwawu gakkibeenna hayyo xaafo bilati de’ oosona.
3.15. Kasetida Wolaytta Hayyo xaafo bilaa xaafanchchatanne Eta Oosota
Meeziyaa 
Kaallidi imettida oyshata heezzaa heezzaa oyqqiyaa citan tobbite.
1.	 Kasetida Wolayttatto doonaa hayyo xaafo bilaa xaafanchcha giyoogee Woygiyoogee?
2.	Medhdhi-xaafonne chii-medhdhi xaafotu garssan gophphetana/ziiretana danddayiyaa  oosota /maxaafata xeesana ddanddayeetii?
3.	Medhdhi-xaafo oosotuuninne chii medhdhi xaafo oosotu giddon de’iyaa dummatettaa paattada yoota.
4.	Wolayttatto doonaa xaafettida medhdhi xaafo hagaappe kase nabbabadii?
5.	Wolayttatto hayyo xaafo bilay ha’i wodiyan ay ay xekkan beettees gaada qoppay?
Ha timirttiyan nuuni be’iyoo kasetida Wolayttatto doonaa hayyo xaafo bilaa xaafanchchata giyoogee, issi hayyo xaafo bilaa oosuwan haratuppe kasettiyaa wodiyaa otti/xaafi kessidaagaa giyoogaa. Woykko issi qommo maxaafaa leemisuwaassi Danttuwaa maxaafan, dirssatiyaa maxaafan h.h.m. dumma dumma maxaafatun koyro kochchooro xekkan xaafi beettida asa giyoogaa. Hayyo xaafo bila giyoobi xaafi beettida asa giyoogaa. Hayyo xaafo bila giyoobi qassi” the total preserved writings belonging to a given language  or people .” ( shapely 1970;183.) .Hagaa giyoogee ,issi deriyaa giddon issi doonaa xaafettidi xifate meran beettiyaa ubbi hayyo xaafo bila gidiyoogaa Shipley geetettiyaa doonaabaa pilggiyaa  eranchchay qonccissees, haratikka gujjidi  yootoosona .Leemisuwaassi ekkiyaaba gidikko  Wolayttan  Wolayttattuwaa qaalaa kochchaa attamoy 2003 M. layttan koyro  kochchooro xaafettidi  attamuwawu gakkiis .Hegaa giyoogee 2003 M.layttaappe kase Wolayttan qaalaa kochchaa maxaafi  aybinne de’enna giyoogaa gidenna. Hara maxaafati Wolayttattuwaa hara doonan birshshidi xaafidosonashin ha Wolayttattuwaa Wolayttattuwan  ( barina banan) birshshiyoogan ha xon”a qaalaa kochchaa maxaafay kasetees giyoogaa. ha koyro  kochchooro gidida Wolayttattoy baba barinan birshshiyoo zammaana maxaafaa xaafidaageeti Manttaa Indiraasa Indaalanne Manttaa Milkkiyaasa Bazzaabba. Manttaa indiraasa Indaale Wolaytta soodo yunbbrshshiyan tamaarissees; bari naa’ antto digiryaakka halaaytti wurssees.   Manttaa Bazzaabbi Wolaytta zooniyan timrtte kaaletuwan timirttiyaa maaraanne timirttiyaa miishshatu shiishuwaa ano oosuwaa buussaan oottiiddi de’ees .Ha asi Wolayttatto doonaa dichchaassi biri buzo oosotakka daro ootti bessidanne Wolayttattuwaa  yuushuwan  daro ayfee  de’iyoo oosota  oottiiddi beettees.
 3.16. Wolaytta Chii medhdi xaafotanne eta xaafanchchata
Hagaappe kasetidi de’iya timirttiyan xifate oosoti medhdhi xaafonne chii-medhdhi xaafo geetettidi naa”awu shaahettiyoogaa akeekaasa. Chii-medhdhi xaafuwaa giyoogee asi baappe medhdhidi , baynnabaa de’anaadan oottidi/ bari guugge giddon medhdhi ekkidi xaafiyooba gidennaba . A sunttaappe nu akeekana danddayiyoogaadan, I baynnasaappe  coo merettidi xaafiyooba gidenna. A xaafiyaa asatikka issibaa xeelliyaagan de’iya tumatetta /hanidabaa/polettidabaa woykko geetettidabaa xaafidi shiishshoosona giyoogaa.
Wolayttatto chii-medhdhi xaafuwaa giyoogee wolayttatto doonan xaafettida asi barippe coo medhdhi kessidi xaafibeennaba. H e xaafiyoobay tuma gididi hanidaba /polettidabaa giyoogaa .Leemisuwaassi, ekkiyaaba gidikko, chii medhdhi xaafo giyoogeeti Geeshsha maxaafaa tamaaro-tamaarisso hanotaassi  giigida maxaafata, issi asa de’o taarikiyaabaa, Haydaa / taarikiyaa maxaafata ,shiishshi xaafota h.h.m.  malatiyaageeta.
Wolaytta  chii-medhdhi xaafoy denddiyoode Wolaytta haydaabaa yootiyaa maxaafati, Wolayttattuwaa  Geeshsha maxaafati, Wolayttattuwaa tumaarissiyoo maxaafati shiishshi xaafotinne de’o taarikiyaa yootiyaabati denddoosona.
Ademssa Biruusi (BRUCE  ADAMS) geeetettiy biittaawatettay kanaada gidido asi chii medhdhi  xaafo gididi Wolayttatto Geeshsha maxaafaa birshshdi  ( 1995 .M.L) laatiiniyan  qassikka saaban koyro wodiyaassi xaafida galatettana  bessiyaa asa. Ha dottoree geeshsha maxaafaa (Ooratta maachchaanne Gal”a  maachaa ) xalaala gidennan hara cora guutta guutta  ayyaanaamanne ayyaanaama  bagga  oosota   ayyaanaama / ammanoba gidida  oosota oottiis .  I haraata   daro pilggetta oosotakka Wolayttattuwan  yuushuwan oottiis. Saaba pitaliyaa aggidi laatiiniyan Wolayttattuwaa xaafiyoogee injje gidyoogaakka pilggiyoogan keehi gita beeraa kaa’iis.
Hegeetuppekka Leemiso gidana danddayiyay. “A tagmemic analysis of the Wolaitta Language “ giyaagaanne “the phonosyntax and Morphology of Wolaitta verb and voice  system “yaagiyaageeti Awurooppaa asaa qoodan 1983  attamuwaassi gattiis. Ha asi banatettaa  yarshshidi keehi adussa wodiyaassi wolaytta biittan  xarapheezzaa Qaale  Hiwote  woosa keettaa dichchaa ooso keettan de’iis. I wolayttattuwaa  haasayaakka  iuxidi  giigissishin  be’aas. Leemisuwawu ta hassayiyoy , Miza-giidi-miziis-  mizissiis- giidi mizisissiis giyshishin  giyoy awudee? Ooni mizii? Miziyay  oonee gi giidi  hegaa malabata  asay daro go’ettennabata dentti dentti  haasayees. Ha mino asi ha”i mata wodiyan cimido gishshatawu bari biitti simmidi biis. Gidoppe attin qanttettena gita maaduwaa Wolayttattuwaa hayyo xaafo bilaa heeran ha”ikka  oottiiddi beettees. Hegaayyoo Wolaytta asay keehi galatiyoo  asatuppe sintta xeeran de’iyaa asa. Aara oottiiddi takkida hara Wolaytta asaykka leemisuwaassi Manttaa Tassamma De’ikka unddenna maxaafata  Wolayttattuwan xaafiis. Ha oosoti ubbay qassi hachchin de’iya Wolayttatto hayyo xaafo bilaassi oottiyo maadoynne kaa’iyoo  beeray keehi gita.
3.16.1. Chii-medhdhi xaafuwaa garssan gophpetiyaabata/ yaratiyaabata
Ha chii medhdhi xaafuwaa giddon gophphetana /ziiretana  danddayiyaa corabati de’anan danddayoosona. Etikka issi hanida woykko haniiddi de’iyaa woykko hanana de’iyaa tumatettaa yootiyaabata ubbata gidana danddayoosona .Leemisuwaassi ekkikko: Geshsha  maxaafay, timirtte keettan naati tamaariyoo maxaafati ,pilggetta oosoti (Resarches) de’o taarikiyaa yootiyaa xifateti ( biographies) autobiographies)  Taatikiyaa/  haydaa yootiyaa  maxaafati h.h malatiyaabati chii medhdhi xaafo qommotuura gophpetiyaageeta. Wolaytta 
kasetida chii –medhdhi xaafuwaanne medhdhi xaafo oosotanne eta xaafanchchata   bessiyaa zaraa.
M.p.	Xaafanchchaa 	Xaafido maxaafaa sunttaa	 Xaafido layttaa 	 Xaafettido Biittaa 	 Maxaafaa qommuwaa
1	
Adimssa Biruusa woykko Inggilizattuwan (Bruce Adams	Wolayttatto Geeshsha maxaafaa( birshshettaa)	1995	Wolaytta sooddo 	Ayaanaba
		A Tagmemic analysis of the wolaitta language	1983	Wolaytta	Qalame
		 The phonosyntax  and morphology of wolaita verb & coice system	1983	Wolaytta	Qalame

2	Amaado  Aysho  	Wolaytta  Taarikiyaa Dendduwaa	2003M.L	Addisaaba 	Wolaytta  haydaa
3	Gujubo asala	Early wolaitta & Kaffa	 2004 M.L	Addisaaba	Wolaytta  haydaa
4	Fantta Fancca Aaca lyyooba	Yewolayta   hizb   lknoomiyawi mahiberawii poletikaawi taarik iske 1974 amete mihiret.	

2003 M.L	Wolaytta sooddo  	Wolaytta  haydaa 
5	Indiraasa  Indaalanne Milkkiyaasa Bazzaabba	Wolayttattuwaa xon”a Qaalaa kochchaa oorattan attamuwaa	2003 M.L	Wolaytta sooddo  	 Qalame
6	Doogamo   Alemaayanne Haraata	 Wolayttatto qaalatu Amaaratto birshshettaa	1991 M.L	Addisaaba	Qalame
7	Wageesho Waanna	  Wolayttatto qaalatu amaaratto birshshettaa	1990 M.L	Addisaaba	Qalame
8	Shoola Lencca	Xoossi immin asi diggenna	1975 M.L	Wolaytta
sooddo  	Haydaa
9.	Xaalaachcho Geetaachcha 	Wolaytta  Haysiyaa/
Wolaytta Tales	1998 M.L	Addisaaba	Hayse
10.	Milkkiyaasa Bazzaabba	Wolaytta   Leemiso haasayata	2003 M.L	Wolaytta
sooddo  	Hayse
11	Matiyoosa Masppina	De’uwaa qumaa	2002M.L	Attamettibeenna	Medhdhi xaafo

12	Matiyoosa Masppina	Siiquwa sabaa	2005M.L	‘’	‘’
13	Burunjje Bungge	Xombbixalluwaa	2005M.L	‘’	‘’
14	Milkkiyaasa Bazzaabba	Ordde Dorssiyoonne hara hayseta	2001M.L	Attamettiis	Hayse
15	Milkkiyaasa Bazzaabba	Eeyya Kawuwaanne hara hayseta	2001.M.L	Attamettiis	Hayse
16	Milkkiyaasa Bazzaabba	Lancciyaa Azinaanne hara Hayseta	2001.M.L	Attamettiis	Hayse
17	Toophphiyaa Geeshsha maxaafaa maabaraa	Ooratta Maachchaa	1973.M.L	Attamettiis	Ayyaanaama
18	Wolaytta Qaale Hiwote Woosa Keettaa	Doomettaa maxaafaa	1991.M.L	Attamettiis	Ayyaanaama
19	Wolaytta Qaale Hiwote Woosa Keettaa	Woytuwaa Ekkanawu Woxxite	1991.M.L	Attamettiis	Ayyaanaama

3.16.2. Wolayttatto Qaalaa kochchaa maxaafata (Wolaytta Dictionaries) 
Wolayttatto qaalaa kochchaa maxaafatikka chii- medhdhi xaafotuura paydettiyaa xaafo ooso. Wolayttattuwaa qaalaa  kochchaa  maxaafatuppe aattamettidi  oosuwan  pee’ idaageetuppe denddiyaageeti  Doogamo Alemaayo xaafido Wolayttatto  Qaalatu Amaaratto birshshettaa immiyaa maxaafa. Hara attamettidi oosuwan pee’ida Wolayttaa qaalaa kochchaa maxaafay Indiraasa Indaalenne Milkkiyaasa Bazzaabbi xaafido Qaalaa kochchaa maxaafaa. Ha maxaafay attamuwawu gakkidoy 2003 M.L gidishin ha maxaafaa haraappe duma oottiyaabay I Wolayttatto qaalata Wolayttattuwan birshshidoogoogaa. Hagaa mala Wolayttattoy bana banan birshshiyoo maxaafati keehi koshshiyaanne aahuwan oosettana bessiyaa zammaana maxaafa.
3.16.3. Haqa maxaafata
Haqaa giyoogee haysiyaa qan”ishiyaanne leemiso haasayata oyqqees. Hageetu maxaafatikka chii-medhdhi xaafo giyoogaa. Ha maxaafata xaafida asati coray de’ana dandayoosona .Ta xeelan kasetees gaada qoppiyoogee Shoola Leencca leemiso haasayatu maxaafaa. I xaafettidoy 1975 M.layttaana. Ha maxaafaa sunttaykka “xoossi immin asi diggenna” yaagees. Ha maxaafay bari giddon Wolayttattuwaa leemiso haasayata oyqqees. Ha”i mati 2003 M.Layttan Bazzaabi milkkiyaasikka 2059  leemiso haasayata oyqqida maxaafiyo “Wolaytta Leemiso Haasayata” giya sunttan attamissiis. 
Wolaytta Hayseta (Wolayttan tales) yaagiyaa huuphe yohuwan xaalaachcho   Geetaachchoykka 1998 M. layttan  keehi cora Wolaytta hayseta oykkida maxaafaa attamissiyoogan bari beeraa kaa’iis .Hegaadan hara asaykka xaafido  maxaafati de’oosona . 
3.16.4.	 Wolaytta Haydaa yootiyaa maxaafata.
chii - medhdhi xaafotu  qommo giydiyaa /taarikiyaa maxaafati  Wolaytta asan gidin hara kare biittaa asan xaafettidaageeti corattidi  de’oosona . Gidoppe attin etappe dariyaa baggay Wolayttatto doonan gidenna hara doonatun xaafettidi beettoosona. Hegaakka tumu oduwan Wolaytta haydaa Wolayttattuwaappe hara doonaa hasayiyaa hara asay Wolaytta deriyaa minotettaa erana bessees giya halchchuwaana. Giyoogaadan Wolayttattuwan xaafikko Wolaytta asaappe haray nabbabanawu metootiyoo gishshaassa.
Daroti Inggilizettuwan xaafidosona. Daroti qassi Amaarattuwankka xaafidosona. Leemisuwawu ekkiyaaba gidikko Waageesho Waanni (1990) M.L “ye Welaytta Hizb Taarik” xaafiis, Amaado Ayshi 2003 M.Layttan Wolaytta Taarikiyaa Dendduwaa yaagiyaa huuphe  yohuwan xaafiis.  Gujuubo Asale 2004 M.layttan, Mootomichcii yaaiyoo kare asi , Fantta Fanccu, Aaca  Iyyoobaara keehi aaho Wolaytta haydaa maxaafaa 2004 M.L xaafidi Attamuwawu gattidosona. Hageeti Wolaytta haydaabaa xaafida cora xaafanchchatuppe keehi guuttata; hara cora asatikka de’oosona.
3.16.4. Shiishshi xaafotanne Asa de’o taarikiyaa yootiyaa maxaafata
Shiishshi xaafoti issi de’iyaa tumatettaa yaa gelidi ekkidi xaafi shiishshidoba giyoogaa. Hagaa mala shiishshi xaafo maxaafati cora gidenna xayikkonne daroti de’oosona. Leemisuwawu “karettida ciishshata” yaagiyaa huuphe yohuwan macca asaa qaxxaray gamma gidennaagaa naqaashata yaappe haappe shiishshaa ekkada “SANDY WILCOXA” nne “ARINA SHORTIIRA “giyoo boottati (2002 M.L) xaafidosona.
3.17. Wolaytta adussa  medhdhi xaafotanne Eta xaafanchchata
Medhdhi xaafoti (fiction) issi xaafanchcaa guuggiyaappe pulttidi kiyiyaabaa. Xaafanchchay eeshshaawata bari guuggiyan medhdhidi etawu sunttaa immidi woqaa ( wodiyaanne qatuwaa)  immidi tumu alame bolli de’iyaa asa eeshshaa immidi medhdhiyoosa  Wolayttattuwan medhdhi xaafata koyro kochchooro wodiyaassi  xaafiday Matiyoosa Masppina  .A medhdhi xaafuwaassi huuphe ( cuccumay) theme siiquwaa bollan wudees; Wolayttan waati labiyaakkonne bullachchiyaakko  yootees. Ha maxaafay attametti kiyiichchibeennaba gidishi  ayyo 23 shemppoti 150 sinttati de’oosona. A medhdhi xaafuwaa huuphe yohoy “ siiquwaa qumaa” yaagiyaagaa. Ikka xaafetti wuridoy 2002 M.layttaana. Ha yelaga xaafanchchan xaafettida naa ” antto medhdhi xaafoy qassi “siiquwa  sabaa giyaagaa” Caljjuwaa 2005  M.l xaafetti  wuridi ha” i  Ef Emme iraadooniyan aadhiidi de’ees. Ha medhdhi xaafoykka  siiquwaa sabbees; Wolaytta haydaanne yootees. A koyro medhdhi xaafoykka  lraadooniyan zillaytti  odettidi polettiis. Ha “ i naa “ anttoy baggi uttiis. Ha’’i mata  wode attamuwawu  gakkennan aggenna gishshawu hegee polettiyoode ane ubbaykka nabbabi be’ana.
Medhdhi xaafuwa Masppinappe simmin 2004 M.layttan “ xambbixalluwaa”  yaagiyaa huuphe yohuwan xaafiday xaafanchchaa Buruujje Bungga. Ha medhdhi xaafoy keehi aaho gidishin ayyo daro shemppotinne  sinttati de’oosona.  Iikka wudiyoobay Wolaytta dere asaa giddon de’iya dumma dumma maabara de’o ikkonoome, haydaanne wogaa bolli yuuyyees. Hagaappe kase ha maxaafaa  xaafanchchay daro yettata  lo’o eeduwan yexxiis. A yettatikka Wolaytta haydaa xalaalaa gidennan Tohossa Toophphiyaa, kumetta Toophphiyaa ubbakka Afirkkaa haruuruwaara ubba bolli wudoosona. Ha kasetiyaa yelaga xaafanchchatudan hara tamaarida eranchchati dumma dumma medhdhi xaafota. Diraamata, dirssatetakka xaafanaadan hachchikka minttettoos. Asay hayqqees shin asaa oosay / hayday merinawukka hayqqenna. 













Oyddantto shemppuwa
4. Dumma dumma adussa medhdhi xaafo qommota
Ha timirttiya wurssi simmidi tamaareti-:
?	Adussa medhdhi xaafo qommota shaakkidi erana.
?	Dumma dumma adussa medhdhi xaafota nabbabidi eti aattiyo kiitaa shakkana.
?	Adussa medhdi xaafota qantta medhdhi xaafotuppe shaakkana.
?	Dumma dumma adussa medhdhi xaafuwa xaafanchchata erana.
?	Dumma dumma biittaa adussa medhdhi xaafota shaakkana.
?	Adussa medhdhi xaafoy awan doomettidaakko erana.
4.1. Adussa medhdhi-xaafo Qommota 
Ane ha xade baggaara zuleyido adussa medhdhi xaafota issuwa issuwa xaaxi waaxo gidiyaa qofaa kaallidi xeelloos. 
 4.1.1. Hulluuquwa denttettiyaa adussa medhdhi xaafuwa (sentimental Novel)
Ha medhdhi xaafoy doomettidoy tammanne hosspuntto xeetu   laytta wurssettaa heeran gididi asaa naatu garssa kahaa huluuquwaa bochchiyo siiquwa woykko kayyuwa qonccissanawu xaafettiyaaba. Ha kayyoy asa naatu ba buzo metuwaappekka gidin woykko hara asa laggiya baggara gakkidaga gidanauw danddayees.
Leemisuwaassi Rechcharddisoon adussa medhdhi xaafuwa verchchu rewaardi (1740) xaafettidaagee qonccissiyoy eeshshaawatu garssa kahaa bochchettidobaa.  
4.1.2. Goobatubaa qonccissiya adussa medhdhi xaafuwa (Adventure novel)
Goobatubaa qonccissiya adussa medhdhi xaafoy  qonccissiyo, wolqqaama asata gakkiya metoy, ha qonccissiya adussa ano cuccuma. Goobatuba qonccissiya adussa medhdhi xaofoy I bayra oottidi baa giddon oykkiyooba ano eeshshaawa gakkiy metuwaa bollan wudees.
Amarida borinashsho oosuwa oottiya asata giyoogattuwa: Charles Dikens’ adussa medhdhi “A tale of two city” giyoogee goobatubaa qonccissiya adussa medhdhi xaafuwa .Ayssi giikko ano eeshshaawatu eqoy baynna meto giddon gelidi qashettiyoogaaninne hayqqidi beettoosona.
Goobatubaa qonccissiya adussa medhdhi xaafoy  beeni wodiyaappe doommidi xaafettidi takkida xuufe. Tumakka berani giddo wode( medical  Romance ) geetettidi xaafettiya adussa medhdhi xaafoy darotoo goobatubaa qonccissiyoogaana.
Gobatubaa qonccissiya adussa medhdhi xaafoti hara medhdhi xaafotuura walakettiyo hanotay de’ees.Leemisuwawu asi olaa adussa medhdhi xaafuwaara danuuwaba qonccissiya medhdhi xaafuwaara abba taarikiyaa adussa medhdhi xaafuwaanne h.h.m.
Ha garssaara imettidaageeti amarida goobatubaa qonccissiya adussa medhdhi xaafo. The count of monte cristo and the three musketeers “Alexander Dumas xaafidoogeeti.

4.1.3. Dabddaabetu shiiqo adussa medhdhi xaafuwa (Epistolary novel).
Dabddaabetu shiiqo adussa medhdhi xaafoti issippe dabddaabeti shiiqidi issoy issuwa kaallidi xaafettidi merettiya mero ooso. Ikka qassi dabddaabee adussa medhdhi xaafo geetettees.  Ayssi giikko ikka qassi dabddaabe meran xaafettiyo gishshataassa. Hagaa mala adussa medhdhi xaafuwan kiitay aadhdhiyoy dabddaabiya issoy issuwaara laamettiyoogaana. Dabddaabee shiiqo adussa medhdhi xaafoy keehippe asa ufayssiyaaba .Ayssi giikko xaafanchchay koyyido keenaa oduwa ba taarikiya giddon geelissanawu danddayees. Hegaa giyoogee, taarikee dumma  dumma ogiyaara odettanawu danddayees.
Koyo dabddaabe shiiqo adussa medhdhi xaafoy doomettidoogee 17tta xeetu layttan gidishin leemisuwaassi he xuufetuppe amaaridaageeti “Love letters between a Noble man and his sister” Aphara Behn  giyo xaafanchchay xaafiis.
4.1.4. Tamaarissiya adussa medhdhi xaafuwaa(Educational novel)
Tamaarisso adussa medhdhi xaafoy qonccissiyoogee ano eeshshaawa de’uwa dichcha. Leemissuwassi “ Great expectations( 1860-1861) Inggilize xaafee “ Charles Dickens” pip giyo eeshshaawaa na’ay  diccido dichchaanne I qassi dumma dumma metuwaara waanidi kanttidi asa kiyidaakko qonccisses.
Hara adussa medhdhi xaafoy qassi The mill on the Floss( 1860) xaafanchchay George Eliot” giyo Ingglize biitta maccaaseen xaafettidaagee aattiyo kiitay issi geela’o na’ee metuwa o   gaakkida dumma dumma tuggata aahuwaan beesees. 

4.1.5. Tumabi darin beettenna adussa medhdhi xaafuwaa
Ha adussa medhdhi xaafoy tamaarissiyoobay ayyaanaamanne ayayanaama gidenna eeshshaawatubaanne eti poliyoobata. Daro hagaa malay asa naatu hulluuquwa bochchiyo hanotaaninne naachcha merana qassi baggati qeeri naatussi xaafettoosona. Melakeh(2006) maalatiyoogatuwa, tumi darin beettenna adussa medhdhi xaafoti naqaashaa xaafettiyaabata. Ikka qassi kase doonan odetti kanttida taarikiyaa baaso oottidi xaafettees.
Naa’u keehippe erettida ha adussa medhdhi xaafuwaappe leemissoti alicis adventures in wonder land (1865) nne through the looking glass and what alice Found there (1871) giyoogeeti Ingglize xaafanchcha lewis carroll xaafettidaageeta. 
   4.1.6.Taarikiya adussa medhdhi xaafuwaa(Historical novel)
Taarikiya adussa medhdhi xaafuwa giddon xaafettiyaabay aadhdhida eeshshaawatubaa. Ha medhdhi xaafuwa giddon xaafanchchay aattiyo kiitay daro wodiyaa kanttida tumubaanne ayyaanaamatubaa. Taarikiya adussa medhdhi xaafoti qassi dumma dumma. Kase aadhdhida asa naatu issippetetta duussa tuma gidida ogiyan aahuwan birshshidi wordduwa gujjennan beessiyaagaa. Ha medhdhi xaafoy tuma gidida eeshaawaa mero eeshshaawaa de’uwa qonccissees.
Koyro ano taarikiya adussa medhdhi xaafoti Waverley( 1814) Scottish adussa medhdhi xaafuwa xaafancha “ sir walter” geetettiyaagan xaafettiis. Ha medhdhi xaafoy xaaxi waaxidi odiyoobay scotte land” biittaa taarikiya yushshuwaana. Hara qassi taarikiya adussa medhdhi xaafoy Amerika biittan xaafettida” Gone with the wird”( 1936) Margaret Mitchell” giyo xaafanchchan xaafettidi aattiyo kiitay Amerikay bari giddon olettido olaa taarikiya qonccissees.. 
4.1.7. Kahaabaa adussa medhdhi xaafuwaa(psychological novel)
Kahaabaa adussa medhdhi xaafoy wudaa be’iyo wode eeshshaawatu garssa oonatettaa bessees. Daro kahaaba adussa medhdhi xaafoy eeshshaawatussi garssa kahan banttarkka haasayiyoogaa qonccissees. Issi erettida kahaabaa adussa medhdhi xaafoy, catcher in the Rye(1951) Amerikka xaafanchcha J.D salinger geetettiyaagee xaafiis.
Doro paydoy de’iya Amerika xaafanchchatu kabaaba qonccissiya adussa medhdhi xaafuwaa 20tto sha’u xeetu (aytta giddo heeraan xaafidoosona. “ seize the day”(1956) saul Bellow giyo xaafanchchan. Ha medhdhi xaafuwa giddon Tommy yagiyoo eeshshaway oosuwa  xaayidi metotiyooganne heegappe denddidagana bana ba kuushiyan woranaawu qaaxiyo qantta beessees.
Haratu qassi”A separate peace (1960) In the Bell jar (1963) geetettiyaageetu lo’o kaallaba adussa medhdhi xaafo.
4.1.8. Siiquwa Adussa medhdhi xaafuwa(Romance novel)
Siiquwa adussa medhdhi xaafoy, beenippe doommidi attumay  macca keehippe bonchchiyoonne siiqiyo hanota qonccissanwu 18tta  xeetu  layttan giddo wode adussa medhdhi xaafo. Ikka qassi beesiyoobay issi keehippe siquwa gassuwan qoheettida woykko tooshettida mino woykko bayra eeshshawaa qonccisanaasa. Ano eeshshaway issippetetta duussaa baashuwappe bana mulerkka shaakkidi de’iyo hanotay beettees. Ha medhdhi xaafoy keehippe asaa wozanaa kaqqiyoonne I aattiyo kiitaa ekkanawu yeemoyiyo hanotay de’ees.
Ha adussa medhdhi xaafuwaassi leemiso gidiyaagee Wuthering Heights (1947) Emily Bronte xaafidoogaa. 

4.1.9. Baceessuuwa Adussa medhdhi xaafuwa (Satairical  novel) 
Baceessiyaa medhdhi- xaafoy dumma dumma hanotata boriyaa woykko toochchiyaa medhdhi- xaafo. Issi kawotettan, wogan, oosuwan hegaanne hegeeta malatiyaa yohota dumma dumma ogetun borees woykko toochchees. Ba denttido huuphe yohota kawushidi sa'aara goochchiyaa medhdhi xaafo giyoogaa. 
4.1.10. SaynisiyaawaAdussa medhdhi xaafuwa (science novel)
Saynissiyaawa medhdhi xaafuwaa giyaagee saynissiyaanne tekinooloojjyaa dichchaara gayttida hanotan sinttanawu hanana woykko polettana danddayees giidi qoppidobaa asaa kahan wottanawu/ bessanawu xaafiyo xaafo. Xaafanchchay ha''i wodiyan awaaninne baynna woykko go'an pee'ibeenna tekinoolooje mishshaa go'ettana danddayees. Taarikee polettiyoo sohoy taarikiyaa poliyaabati woykko eeshshaawata. Taarikiya giddon go'an pee'iyaa miishshati ubbay hachchi gididi nabbabiya/ be'iyaa asawu zammana/ ooratta gidana danddayoosona. Aybissi giikko hachchi de'iya eraappe woykko ha''i wodiyan de'iya dichchay gakkibeenna xekkaa kantti biida ooratta saynisyaa eran sinttanawu hanana/ polettana giyoo ooratta pilggettaa bessees. Hegaassa A sunttaadankka saynisiyaawa medhdhi xaafo geetettiday. Ha''i de'iya asay nabbabiyo wode gelennaba malatikkonne ha birshshettaadan sinttanaabaa woykko tekinooloojee gakkana danddayees yaagiyo hanotaa giddon gidana koshshees. I medhdhi xaafuwaa giddon haray attoshin issi polettiyaabay hanyoy /polettiyoy ha alamiyan gidennan agganakka danddayees. Leemisuwawu xaafanchchay cora pilaanetetuppe issuwa ekkidi sinttanawu asa na'i aani de'ana danddayees gidi taarikee polettiyo sohuwa hanno gakkanawu asa na'i de'ibeenna soho oottana danddayees. 
 4.1.11. Danuwaa pilggettaa adussa medhdhi xaafuwa (Detective novel) 
Ha medhdhi- xaafuwa A sunttaadankka xeelliyoo wode I denddo oottidi doommiyoobay issi geeman polettida danuwaa (wonjjalaa) / mooruwaanne A pilggiyoo hanotaa danuwaa(wonjjalaa) pilggettaa medhdhi- xaafuwaa xaafo hiillan issi keehi gita danoy (wonjjalay)  koyro merettees. Ha wonjjalaa polida asa shankkatidi oyqqanawu naagissiyaa issi mino badee/ xaacee eeshshaawadan gelees.   Mooranchchaa shaakki eranawu oottiyoo/pilggiyoo hanotan daro geeshsha danuwaa (wonjjalaa) oottibeenna asati sirettiyoogan barchchiyaa be'oosonashin ha taarikiyan nabbabiyaagee aybanne siribeenna asi woykko danuwaa (wonjjalaa)  poliis giidi qoppenna asi wonjjalaa polida asa gididi pilggida badiyaa baggaara kuuyettees. Wurssettan naagettibeenna wurssiyoo ogiyan nabbabiyaagaa malaalissees. 
4.1.12. Aadhdhidaban wudiya Adussa medhdhi- xaafuwa
Ha aadhdhidaban wudiyaa medhdhi- xaafoy, chii- medhdhi xaafuwaadan tumanne beettiya tumatettata pilggiyoogan shaahetti erettana danddayiyaa cuccumettiyaa/ beettiyaa naqaashaa shiishshenna. Ha hani aadhdhidaban wudiyaa medhdhi xaafoy tumuppekka hanidi/ polettida hanotata baaso oottidi denddees. Gidoshin ha tumu polettidabati puulattidinne orddidi beettanaadan medhdhidi gujjiyoobinne xoqqissiyoobi xayenna. Xaafiyaagee bariyyo siyettida sissaa gujjidi go'ettiyo qaalatakka medhdhi xaafo malatissees. Xaafiyaagee issibay polettiyoo wode de'ibeenna asa.  Polettibeennabata, baynna wodiyaanne qatuwa ( woqa) medhdhidi gujjana danddayees. Aaadhdhidaban wudiya medhdhi- xaafuwan xoqqissoy woykko gujoy beettikkonne awu baasoy tumuppe hanidaban woykko polettidaban baaso gidees giyoogaa.
4.1.13. Issippetetta duussaa qonccissiya adussa medhdhi xaafuwaa (social novel)
Issippetettaa dussaa qonccissiyaa adussa medhdhi xaafoy baaso oottidi denddiyoogee eeshshaawatu eeshshshaa. Eeshaawati qaaxxiyoo qaattay dere asa duussaara issippe maayetiyaakkonne maayettennaakko xeelliyaagan xaafettees. Issippetettaa dussaa qonccissiya adusssa medhdhi xaafoy naa’u qommo.
A.	Asaa naatu eeshshaa  qonccissiyaagaanne 
B.	Asaa naatu taarikiya qonccissiyaagaa
Asaa naatu eeshshaa qonccissiyaagee adussa medhdhi xaafoy guutta sohuwa oyqqees qassi asaa naatu de’uwa taarikiya qonccissiyaagee keehippe wolqqaama sohuwa oyqqees. Eta naa’u qommotunikka eeshshaawatu bollaa baggaa karssikarssaanne issoy issuwaara gayttiyoogee taarikiyaassi gul’’aa.
Pride and prejudice (1813) Inggilize xaafancheeni Jane Austin xaafettidaagee qonccissiyo, iita eeshshay woykko ayyoy de’iyo bitaniya xooniyoogee woykko banttakko zaaroogaa qonccissees. Ha taarikiya be’iyo wode heezzu banatettaa naagida macca naati azinaa koyididi de’oosona. Eti qassi keehippe hiyyeesa gidikkonne bantta wogaanne bantta biittaa asaa wogaa maaraara gelanaawu koyyokkona. Hara baggaara qassi Mister Darcy giyo yelagay Ingglize dure keettaa na’a gididi ba duretettan ceeqqeesinne otorettees. Gidoppe attin eti hiyeesikkonne coo woxxidi gelanawu koyyokkona .Hegaappe denddidaagan taarikee keehi wolqqaama eta eeshshaa qonccissidi beettees.
4.1.13. Oosanchchatubaa qonccissiya adussa medhdhi xaafuwa (prolaterial Novel)
Malaakine (2006:121) malaatidoogaadan ha adussa medhdhi xaafoy oottidi aqqida asatu dussa, hegaa giyoogee darotoo wolqqaa oosuwa oottiya atumaa woykko maccaa qonccissanawu xaafettees. Leemisuwaassi, Dikineessi xaafido Hard Time, yaagiyoo adussa medhdhi xaafoy oyqqido cuccumay wolqqa oosuwa oottiya asay awudenne banttana ootissiya asay woykko faafirikka godati oosanchatussi bollan narphphiyoogaappe etassi duussa laammiyo oosuwaa oottanawu koshshoosona yaagees.
Hagaa mala adussa medhdhi xaafoy doomettidoy comministiyaa giyo wogaa ayssoy yiido wodiyaana.

















ICHCHSHANTTO SHEMPPUWAA
5. ADUSSA MEDHDHI XAAFUWA BORI NASHSHUWAA
Timirttiyaa sintta qofata: 
Ha timirttiya wurssiyoogaappe guyyiyan tamaare naati-: 
?	Bori nashshuwaa giyoobi aybakko qonccissidi yootana.
?	Bori nashshuwaa qommotanne eta eeshshata shaakkana.
?	Bori nashshuwa go'ata zuleyana.
?	Dumma dumma medhdhi xaafotanne bila xifate oosota bori nashshana
         5.1. Medhdhi xaafuwa bori nashshuwa
Medhdhi xaafuwa bori nashshoy yelettidoy woykko doommidoy medhdhi xaafoy merettido wode. Ayssi giikko ikka mero ooso gidiyoo giishaawu. Bori nashshoy medhdhi xaafuwaassi daashshaa  gididi medhdhi xaafo oosuwa pilgganawu  dumma dumma sohuwan laalliyoogan yiggiyoogan erettees.
Mata wodiya gakkanaashin medhdhi xaafuwa bori nashsho oosoy guutta asi oottiyoogaanne Inggilzetto xuufee xalaalaa bollan oosetidi takkidaba. Gidoppe attin kanttida hasttamu layttatun dumma dumma eranchchatu la’an borinashsho oosuwa aahuwan oottiiddi takkidosona.
  
  5.2. Bori nashshuwaa aybatettaa 
Ha shemppuwan borinashshuwa giyoogee aybakko, mehdhi- xaafuwa bori- nashshoy aybawu maaddiyaakkonne dumma dumma bori nashsho qommoti awugeetakko xeellana. Bori nashshuwa giya qaalay waatta qaala. A giddon naa''u qaalati de'oosona. Koyro qaalay bori- giyaagaa. Bori giyoogee. Toochchidi woykko iita/ lo''o gidenna giidi qofaa immiyoo hanotaa bessees. Nashuwa- giyoogee sabbiyoogaa gitayidi haasayiyoogaa woykko gamma giidi kanttiyoogaa giyoogaa. Hegaa gishshaassa bori- nashsuwaa yaagiyoogee.
Issi xaafettida medhdhi- xaafuwa woykko xifate oosuwa bala/iita/ giidi yootiyoogaa gidishshin nashshuwa giyoogee qassi issi xifate oosuwa aani bali de’enna, I gamma giidi sabbiyoo hanotaa qonccissees. Hegaa gishshawu issi asi issi xifate oosuwa woykko issi mehdhi xaafuwa bori nabbabiyo wodiyan bari guuggiyan qoppidi bari eran yiggi xeellidi hagee bala hagee gamma yaagidi boi- nashshi kanttana danddayees. Medhdhi- xoofuwa/ xifate oosuwa bori nashshanawu xeelettiya huuphe yohoti de’oosona. Medhdhi- xaafay iita-geetetti borettiya woykko gamma geetetti- nashshettiyo yiggi xeelettiyaabati de'oosona.Hegeetun likettees/ xeelettees. 
Dumma dumma wodiyan daro eranchchati medhdhi xaafoti woykko xifate oosoti borettiyoobata giidi – zuleyidi/kessidi wottidobati de’oosona. Issi xaafettida oosoy eta zaari bessana koshshees giyoogaa. 
Bori nashshuwa ootti kanttiyo ogeti bila xifatiya yiggi xeelliyoo miishshatuuna. Nashshuwaakka hagaadan. Shin dumma dumma wodiyan dumma dumma eranchchati medhdhi- xaafuwa bori- nashshuwawu kessido yiggi xeelliyoobati de’oosona. Gido shin eti dumma dumma wodotun demattidosonanne dummatoosona. 
Bori-nashshoy issi xifate oosuwa oykkidi he bila xifatiyaabaa lo”o era oyqqiyoogan xifatiya meraa shaakki eriyoogan bila xifatiya yiggi xeelliyoo kanebata paacci xeelliyoobatun wottidi he oosuwa minonne shugo/lefa miyyiya xeelliyaagan xekkaa immiyo hanotaa woykko eratettan kammida paacci xeeluwa woykko prddiyoogaa giyoogaa.                                               
	5.3. Bori- nashshuwa Go''aa/maaduwa 
Xifatiya oosuwa giddon bori- nashuwaassi daro maadoy woykko go’ay de’ees. Ha go’ay/ maadoy de’iyo bori- nashshoy ay asinne immiyo mela bori nashshuwa gidennan xifate oosuwan meezetida daro eranchchatu borinashshuwa go’aa immiyaagee medhdhi- xaafuwaa woykko xifate oosuwawu eri baynna asi bori- nashshana danddayennanne I/A bori nashshikkonne ayyo go’i de’ennan aggana danddayees. Gido shin qassi eranchcha xaafanchchaa borinashshoy medhdhi- xaaafuwa xaafidaagawu gita maaduwa immees. Bori nashshoy issi xifate oosuwa bolli polettiyoy wode heezzu bollati maadettoosona .Koyruwan xaafiyaageeti, naa”anttuwan nabbabiyaageeti, heezzanttuwan, biittaa xifate duretaa. Ha heezzu bollati bori nashuwaappe waanidinne qassikka aybaa maadettiyaakko kaallidi huuphiyan huuphiyan eta xeellana.
   
5.3.1. Xaafanchchatussi immiyo maaduwaa 
Qommo baggaara medhdhi- xaafuwa woykko xifate oosuwa bori nashoy xaafanchchawu maaddees giida. I waanidi xaafanchchaa maaddii giikko, medhdhi xaafuwa woykko xifate oosuwa medhdhiyaagee/ xaafiyaagee xaafanchchaa. Bori nashshiyaagaa oosoy qassi xaafanchchan xaafettida oosota boriyoogaanne nashshiyoogaa woykko paacci xeelliyoogaa. Bori- nashshiyaagawunne xaafanchchawu keehi mino goytotettay de’ees giyoogaa. Xaafiyoo oosoynne issi xaafo oosuwa bori nashshiyoogee dumma dumma oosota. Xaafanchchay xifate ooso xaalaalaa oottana danddayiyoogaadan, bori nashshiyaagee xaafettida oosota bori nashshiyoogaa xalaalaa oottana danddayees. Eti bantta ooso xalaalaa oottiyaa asa. Gido shin issi issi wode issi xaafanchchay bori nashsho oosuwaakka oottana danddayees qassikka bori nashshiyaagee medhdhi- xaafuwa woykko hara xifate oosota oottana danddayees. Hagaa mala asi naa”u dumma qaray de”iyoogaa. Hegaa mala oosoy nashettana bessees. Xaaxi- waaxiyoo wode ha naa”u dumma oosanchchati bantta oosuwan shaahettokkona/ etawu mino gaytotettay de’ees giyoogaa. Mehdhi-xaafuwa xaafanchchay xifate oosuwa xaafennaakko bori nashshiyaagee xifatiya bori- nashshana danddayenna. Bori nashshiyaagee de’iyo gishshatawuxaafanchchay bari oosuwa shiishshi bessidi bori- nashissees. Woykko A oosoy paacetti xeelettiyoo qaadaa demmees giyoogaa. 
Hegaa gishshawu xaafanchchaykka bori nashshiyaagaa qassi xaafanchchay maaddees giyoogaa. Shin xaafanchchay imettiya bori- nashuwaappe aybaa go’ettii woykko maadettii yaagiya qofa ane kaallidi xeelloos. Koyruwan issi xifate oosoy xaafanchchaa guuggiyaappe kiyiyaa era ooso. Ha xifate ooso paacettiyoo wode qassi A zokkossan xaafanchchay de’ees. Hegaa gishshatawu ha xifate oosuwaara xaafanchchaykka issippe denddiyoogee attenna. Ha xaafanchchaa oosoy murutannepuuli de’iyoo ooso gididi beettikko bori nashshuwa oottiyaagaa ooso xalaala gidennan xaafanchchaykka nashetti kanttiyoogee attenna. Hegaa gishshawu xaafanchchay.  Bori nashshuwaappe demmiyoo go’ay A sunttay A lo’o oosuwaadan asaa giddon eretettiyoogaa. Naa”anttoy bori nashushwa giyoogee- issi asi coo suure gidenna ogiyan denddidi lefa miyye xalaalaa booddiyoo hanota gidenna. Issi xifate oosuwaassi lefa miyyee awugee mino miyyee awugee giidi naa”aakka ekki xeellidi beettiyaa akeekuwaara de’iya paacci xeeluwa ootti simmidi lefa miyyeenne mino miyyee shaahetti erettanaadan oottees. Hegaappe simmin xaafanchchay bari mino miyyiya mintti tishshi oottidi be’anawunne lefa miyyiya qassi guuttidi/ aggidi giigissiiddi paxa puulaara de’iya asaa wozana shammiya xifate oosuwa ootti kessanawu keehippe maaddees. 
 Heezzanttuwan, bori nashshuwa oosoy issi xifate oosuwa eshshan, utettaaninne meran xeelettees. Leemisuwaassi issi bori nashshiyoogee issi adussa medhdhi xaafuwa bori nashshanawu koyyikko issi adussa medhdhi- xaafoy ay malatana bessiyaakko I xeelettana bessiyoo huuphe xeelettiyaabatati de’oosona. Qantta medhdhi xaafuwawukka hegaadan. Hagaadan haniyoo wode issi bori nashshiyaagee ha xifate oosotu eeshshata birshshidi cora dumma dumma xifate ooso macarati kunttana bessiyoobata aaro eriiddi baanaadan bori- nashshoy go’ees giyoogaa. Oyddanttuwan bori nashshuwaappe xaafanchchay maadettanabay, issi xaafanchchay ay xekkan beettiyaakko, biroon doommiya baakko/ lammachchakko, ginaa heeran de’iyaabakko woykko daro meezee  de’iyoobakko shaahetti erettiyoogee daro maaddees. Issi bori nashsho oosuwan beettiya xifate ooso xalaalay xeelettenna. I hara xifate oosotuurakka paacci xeelettidi ay xekkaa ekkiyaakko malaateesinne minnidi ginattanawu oottanawu go’aa immees. Wurssettan, dumma dumma xaafanchchatussi etawu etawu haraatuugaappe dummati ekkiya eti xaafana koyyiyoo ogeti de’oosona. Issi issi xaafanchchaa qonccissuwa darissoosona: Tssooti issooti adussa qofa qahshota go’ettoosona. Issooti issooti eeshshaawatu haasayaa darissidi xaafi shiishshoona. Issooti issooti qassi hara xaafanchchati xaafiyo hiilla xalaalaa laatti ekkidi he hiillan go’ettishin beettees. Bori nashshoy xaafanchchatu qofaa gogettaara, issi qoppennan gayttiyaabaa shiishshi besuwaara woykko etawu de’iya de’uwaa xeelaa xifatiya baggaara xaafenchchata zaari pilggliiyoogaan eti bessanawu go’ettiiddi biyo minonne lefa miyyiyaanne lo”o/ mino miyyiya bessiyoogan sinttawu baanaadan akeekaa immana danddayees. 
   5.3.2. Nabbabiyaa asawu immiyo go''aa 
Issi xifate oosuwa ubbaa nabbabiya asi xeellidi lagge akeekananne era demmennan aggana danddayees. Nabbabiya asaa meezee dummatiyoogaadankka bantta dumma dumma de’o aaziyaara gatti xeelliyoo wode eta akeekay dummatana danddayees. Issi issi xifate oosotun keehi ciima gidiya qofaynne xuura gidiyaabi de'ana danddayiyoo gishshatawu ubba xaafettido asawu (nabbabbiya asawu) qoncce gidennan aggana danddayees. Hegaa gishshawu issi bori- nashshiyaagee hegaa mala qoncce gidennabata, xuura gididabata woykko hittifiro gididabata qonccissidinne nabbabishin nabbabiyaagawu gelibeennabata qonccissidi akeekanaadan oottiyoogaa. 
Dumma dumma xaafanchchawu dumma dumma dooriyoo qofaa zuleyiyoonne xaafiyoo hiillay de’ees. Bori nashshiyaagee bari oosuwa oottiyoo gishshatawu nabbabiyaageeti dumma dumma xaafanchchatu xaafuwa hiillaa, halchchuwaanne aadhdhanawu koyettida aaho yohuwa shaakki eranaadan maaddees. 
Heezzanttuwaan, bori-nashshoy xifate oosotussi xekkaa immanawu maaddees. Hegaa gishshatawu nabbabiya asati bori- nashsuwa kanttidi lo’’onne mino geetettida xifate oosota malaatees. Nabbabbiyagaanne nashettiya xifate oosuwa gattiyaagan bori- nashoy nabbabbiyageetawu gita maaduwa lmmees. 
                5.3.3. Issi biittaa bila xifatiyaayyo dureta 
Bori nashoy issi biittaa bila- xifatiyaa duretaayyo daro maaduwa immees. Issi issi biittawu ayyo ayyo A bila xifatiya duretay de’ees.  Xaafettida bila xifatiya gidin odettida bila xifatiya gidinkka. Ubba qassi xaafettida bila –xifariya xeelliyaagan I dicci diccidi biyoy he biitta giddon de'iya xaafanchchatu mino oosuwaana. Xaafiyaageeti xaafiyo gishsha xalaalan xifate oosoy diccenna. Ha xaafettida xifate oosota bori- nashshiyoogee ayfeba. Hegaa gishshatawu bori nashshoy issi biittan dicciiddi de’iya xifate oosoy murutan diccanaadan daro maaddees.                      
Bila xifatetu paacci xeelliya amarida xaafanchchatuuninne amarida biittatu xifate oosotun eqqi aggiyaaba gidenna. Hara biittatu bila xifatiya duretaanne dagattaa paacci xeelliyoogan eti de’iyoo xekkaa woykko ay keena diccidaakko yiggi xeelles. Hegaa gishshatawu issi biittaa giddon de’iya xifate hiillaa lefa miyyee giigiiddi baanaadaninne murutankka diccanaadan go’ees. Murutan diccoogaappe guyyiyan kare biittaa xifate oosotuura annaacettana danddayees. Hagaadan haniiddi issi biittaa xifate oosoy keehi dicciyoo xekkaa gattees. Hagaa mala hanotay qassi issi biittan de’iya bila- xifate diccanaadaaninne hara hara xaafanchchati merettanaadaaninne diccanaadan gita go’aa immees. Xaaxi waaxiyoo wode bila xifatiya bori nashshoy minni minni wolqqaa kessi kessidi biyoogee issi biittawunne xaafiya izaawatuyyo gita maaduwa immees giyoogaa. Ha ogiyan bila xifate oosoti bantta xekkaa naagidaageeta gidiyoogaa bolli etan beettiya balabati xayi xayi boosona giyoogaa.
5.4. Bori nashshiyaagaa poluwaanne asatettaa 
Tobbiyo oyshata 
Kaallidi de'iya oyshata tobbidi gamma zaaruwa immite. 
1)	Bori nashshiyaagaa asatettay waanana bessiyaaba milatii?
______________________________________________________________________________________________________________________________________
2)	Bori- nashshiyaagaanne xaafiyaagaa asatettay milatettana bessii? Ay ogiyan?
--------------------------------------------------------------------------------------------------------------------------------------------------------------------------------------------------- 
3)	Issi bori nashshiyaagee bari oosuwaappe kasetidi ay mala era oyqqana bessees giidi qoppeetii?
------------------------------------------------------------------------------------------------------------------------------------------------------------------------------------------------------
    Tobbite. 
Bori nashshiyaagee eraara de'iya asa. Bori- nashshiyoo eraykka bariyyo coo yiyaaba gidennan qalame timirttiya eraara keehi oyqqetti uttidaba. I saynise oosuwaaranne gita eraara oyqqetti uttidaba. Ane kaallidi de’iya bori- nashshiyaagaa yiggi xeelliyo huuphe yohota issippe xeelloos. 
Ha kaallidi de’iyaageetuppe issuwaanne paccinchchennan kunttiyaagaa bori- nashshiyaagaa giidi ekkettees. 
5.4.1. Bori nashshuwa eraynne awu koshshay diyoogaa
Issi asi haattappe maatappe coo denddidi bori- nashshiyaaba gidana danddayenna. Koyro issi asawu eray de’ana bessees. Eraykka de’anawu koyro issi izaawussi bori- nashshuwa  oosuwaassi koshshay de’iyoo asa gidana bessees. Issi asawu koshshi de’ennan issibaa polana woykko oottana giidi denddenna. Bori nashshoy guuggiya ooso, I daro wodiya, abbiya, hakkaa, miishshaa yarshshissiya keehi wolqqaama ooso. Hagaa mala metuwaaranne waayiyaara de’iya oosuwa asi bari koshshan oottiyoobappe attin asi/ harabi sugido gishshatawu hanana bessenna. Issi asi asan sugettidi woykko haraban sugettidi bari koshshaappe kareera ha oosuwan geliyaaba gidikko ayfana danddayenna.  Bori nashsho oosoy izaawu oottana A baggaara de'iya meto ubbaa xoonana baaxetana giidi asi bana ammanttidi geliyoo ooso. Issi asi gallassaa qammaara utti be'idi dumma dumma nu biitta giddonne kare biittaa xaafanchchati xaafido oosota nabbabiyoogaa, pilggi xeelliyoogaa, kaallidikka bali baynna suure pirddaa immiyoogaa gidiyoogan ayyo imotaanne koshshaa koshshees giyoogaa. Koshsha xalaalakka gidennan gita eraanne abbiya koyyees. 
Bori-nashoy xuufiyaa xuuraa qonccissiyoogan xaafanchchaay wottana koyyido cuccumaa pilggidi demmiyoogan, xifatiya ogiya shaakkiyoogan, xaafanchchay xaafiyo hiillaa pilggiyoogan wudiyoo gishshawu ha polota oottanawu daro era koshshees. Hanotata kanttidi xeelliyo, issi yohuwa hara yohuwaara gattiyoogan yiggi xeelliyoogaa birshshiyoogaaninne qaari bessiyo dumma qaray/ eray de'ana bessees. 
 5.4. 2. Gammanne suure pirddaa immiyaagaa 
Bori- nashshoy issi bila xifatiyaa oosuwa lefanne mino miyyiya xeelliyaagan gamma woykko suure pirddaa immiyoogaa. Daannatettay qassi gamma gidiyaanne zuppe maadoy baynna la'a gidiyoogee naagettees. Issi xaafanchchaa dosiyoo gishshawu woykko ixxiyo gishshawu woykko eriyoonne erenna gishshatawu maadettennanne gophetenna. Haray qassi issi medhdhi  xaafuwan woykko bila- xifatiya cucccumay bori- nashshiyaagaa qofaara malatettido gishshawu woykko phalqqetta gidido gishshawu pirdday geellattanna bessenna. Hagaa mala issi baggi uttidi pirddiyoobi  bori- nashsho geetettenna. Hageetu mala gidikko etan malettidi beettenna. Eta buzo hulluuqoy phoolidoba gidiyoo gishshawu xaafanchchaa ooso gidennan borinashshiyaagaa hulluuqoy phooliyooba gidiyoogan geella giyoogaa. 
Bori nashshiya ay asinne I eriyo xaafanchchaara gaytotetti de'iyo gishshatawu pirddaa loyttana bessenna. Bori nashshuwan ayyo siyettiya sissaa /hulluuquwa qonccissana bessenna. Bori nashshiyaagee ixxiyo xaafanchchaa oosuwa boridi qassi dosiyo xaafanchchaa oosuwa nashshiyoogee hummunnaawaba gidenna woykko A oosoy maaddiyooba/nashshiyooba gidokkona. Hegaa gishshatawu issi bori nashshiyaagee tumanchcha gidiyoogan /iitaa woykko borettiyaaba boridi qassi gamma gidiya lo'obaa lo”o giidi tuma gidiya pirddaa immiyaagaa gidana bessees. Bori- nashshiyaagee baayyo siyettiya buzo hulluuquwaappe haakkidi tuma gidida ba xalaalaa wottana koshshees. 
        5.4. 3. Aaho bila- xifatiya eraa kaallidaagaa 
Bila xifatiya oosuwa pilggiya bori-nashshiyaagee aybaappenne kasetidi I oottiyo oosuwa aybatettaanne waatada ootto giyaagaa erana bessees. Bori nashshiyaagee ba erenna yohuwaaninne akeekibeenna xuuraa giddo gelidi akeekibeenna yohuwa bolli aynne gaana danddayenna. Hegaa gishshawu bila-xifatiya bolli bori-nashshiyaagee bari qofaa immanaappe kasetidi bila xifatiya aybatettaa, A meretaabaa, dichchaanne laammiyaaba, utettaanne ohettaabaa, eta qommotanne shiishshiyo hiillatunne bila xifatiya meraatunne tekiniketu-------- h.h.m. dumma dummabatu bollan ciimma eray de'ana bessees. Ubba borinshshiyaagee xaafanchchaappe aadhdhiya bila xifatiyaabaa eranaadan naagettees. Bori- nashshiyaagee ay bila xifate oostunikka keehi minonne gita eray de'an koshshees. Issi xaafanchchaa lefa miyyiya woykko balaa maxi maxidi kessiyoogan giigisso qofaa immana danddayiyaagee koyro ayyo bila xifatiya eray de'iyo wodiyaana. Qantta medhdhi xaafuwan woykko danttuwa bori nashshuwa oottanawu koyro qantta medhdhi xaafoy woykko danttoy aybakkonne eta xaafiyo ogeta, seerata erana bessees. Danttuwa yiggi xeelliyoobatun qantta medhdhi xaafoy paacettenna. Bori- nashshiyaagee dumma dumma bila xifatiya kaalettiya eeshshatu eray de'iyo asa. 
   5.4. 4. Bila- xifatiyaappe kareera hara baggara eraykka de'iyoogaa 
Ha bila- xifatiya oosoy cora dere asaa duussaara ohetti uttidaba. Mexi issi (xon''a) bagga gidida eraa xalaalaa oyqqidi asaa na'aa de'uwaa hanotaa akeekanawu daro wayissees. Issi era baggi bana danddayidi haraara gayttennan de'iyaabi baawa. Issoy hara era bagga gidiya yaraara dumma dumma ogiyan gaytotettaanne maaduwa oottees.                   
Bila xifatee woykko medhdhi xaafoy bari giddon asaa taarikiya oyqqees; heegaayyo qassi issi dere asaa giddon de'iya asaa taarikiya erana bessees. Issi izaawa shaakkidi A amuwa, koshshaa, hulluuquwa eeshshaa akeekidi boohchchiya xaafiyoogee keehi koshshiyaaba. Qaalata dooridi puulaynne shonggay de'iyo ogiyan xifate oosuwa shiishshanawu ubbay eriyoo haasayaa gidin diratto birshshettata shaakkanawu xaafettiyo doonaa giraameliya wogata naagidi shiishshanawu…h.h.m. era keehi maaddees. Xaafanchchawu hageeti dumma dumma erati A oosuwawu maaddoosona bori nashsh iyagawukka keehi koshshoosona.  Issi bila xifatiya oosoy ay wodiya asata gishshatidi eqqidee? He wodiyan de'ida asaa wogaa, maaraa mankkaa bari giddo gelissidee? Xifatiya wogaa, seeraa utettaa, kaallidee? Giyo oyshata hegaadan hara oyshatakka denttiiddi hageetu yuushuwan shiishshanawu dumma dumma era macarata/ daashshata erana bessees. 
   5.4. 5. Bori-nashshuwa oosuwa meezee de'iyoonne A heeran loohida asa 
Bori- nashshuwa eray barkka issi keehi gita pilggettaa yara. Bori- nashshoy issi timirtte qommodan tamaareti loohanawu bessiya hannenna. Hegaa gishshawu bori- nashshiyaagee tamaare soo gelidi bori nashshuwa  oosuwan loohida asa giyoogaa. Ha hannennan loohiya asi koyrottidi bori nashshoy aybakkonne bori nashshiyaagaa giyoogee aybakkonne shaakki eriya asa. Bori nashshiyo seeraa, ottiyo ogeta bori nashsho eran bessiyaanne bessennabati aybakko shaakki eridi he oosuwan geliya asi hagee loohidaagaa. Ha loohuwa bollaanikka bari hummunnaaninne asatettan minnida meezee de'iyo asa bori- nashshiyaagaa giyoogee. Meezee woykko timirtteenne loohiyo hanotay baynnasan tamaaridanne xoqqa bori nashshiyo eray beettenna. 
Eranchcha bori- nashshiyaagaa geetettiyaagee hagaappe qommo baggaara nu denttido yohotanne hara koyettiyabatakka kunttiya asa. Eranchcha bori nashshiyaagee dumma pilggi xeelliyo eraynne koshshay de'iyo gammanne yiggi xeeluwaara de'iya tumu pirddaa immiya bila- xifatiyaanne harabatu eraynne akeekay de'iyo, xaafanchchatussinne eta oosuwawu bonchchuwa immiya, xaafanchchatu balawunne lefa miyyiyawu giigisso qofa gidiyaabaa immiya shiishshiyaanne ogiya oyttiya, xaaxi waaxiyo wode ba yiggi xeelliyoobatun gammanne tuma gidiya borinashuwa immana danddayiya asa. 
          5.5. Bori- nashshuwa qommota
Bori- nashshay adussa wodetussi takkidanne bari garssan daro laameti polettishin yiida timirtte qommo. A aybatettau, A halchchuwaanne  I koshshiyo hanotaabaa, A qommuwabaa daro aadhdhida wodetun denddida bila xifatiya xeelatudan bori-nashshiyaagaa xeelaadan dumma dumma ogetun birshshettiiddinne dumma dumma meraa oyqqiiddi yiida era.  Bori- nashshuwa qommota xeelliyaagan bila-xifatiya shiishshuwa bollan be'idoogaadan ubbaykka bari wodiyaadan bari wodiyaadan wudiyoo baggaynne sintta qofay hegaadankka bila xifatiya bori- nashshoy I hanido/ polettido xeelaadan dumma dumma bori nashsho qommoti beettidosona. Dumma dumma bori-nashshuwa qommoti de'ikkonne issoy issuwaappe keehi dummatiyaaba gidokkona. Issoy haraara amarabatun gayttees; woykko issoy haraa giddon mitettana danddayees. Eta issippetettay amaridabatuunappe attin mule ubbabaana gidenna. 
Hanno gakkanawu be'ettidaageetanne oosuwan pee'ida daro bori-nashsho qommotu giddoppe dumma dumma bori-nashshiyaageetuuninne xaafiyaageetu giddon zaaretettidi xeesettiyaageetu giddoppe guuttata ane issippe xeelloos. 
                 5.5.1. Eeshshaa Bori-nashshuwa 
Ha borinashshoy ano oottidi xeelliyoy woykko denddo ootti xeelliyoy issi dere asaa ayyaanaamanne ayyaanaama gidenna eeshshaa hanotaa oyqqees.  Ha bori nashsho qommoy  benippe doommidi de'iyaagaa. Ha eeshsha bori nashshuwa nu giyoogee issi wodiyan de'iya dere asay bari ammanauwaaranne wogaara hanotata gattiyoogan koolido lo''o geetettiya eeshshata issi bila xifatiya oosoy ay keena bessii? yaagiyaagaa bayra yoho oottidi xeelleesinne pilggees. Issi bila xifatiya oosoy bari giddon lo'o eeshsha bessiyaabanne tamaarissiyaaba gidikko hegee keehi lo''o ooso giyoogaa. Hagaappe kareera eeshshaa pilggettaa bori nashshoy bila-xifatiya oosoy waanidi shiiqidee? Yaagiya tekinikiyaara oyqettida hanotata qoppenna. 
   5.5.2. Kahaayyo bori- nashushuwa 
“Ha kahaayyo borinashshoy issi odettiyabaappe /theory/ denddidi xaafanchchaanne eeshshaawatu guugge giddo hulluuquwaanne kahaa pilggiyaagaa.” /Asfaa zarihuna 1992:362/ Issi bila xifatiya giddoy keehi pilggettiyaakko xaafanchchaa oonatettaanne eeshshaa I shiishshido bila xifatiya giddon oottido qonccissuwappe woykko I eeshshaawata misilidoogaappe beettana danddayees yaagiya ammanuwan xaafanchchaa oonatettaa koyyiyoogan wudiya bori nashsho qommo. Ha bori nashshuwa qommoy xaafanchcha buzo oosuwaappe kanttidi A de’o taarikiya pilggettawukka aadhdhana danddayees. Bila xifatiya cuccumuwaanne I xaafettido hiillawu ha bori- nashshuwa qommoy soho immenna. Ha bori nashshuwaassi bayranne ano allaallee xaafanchchaa  kahaanne oonotettaa demmiyoogaana. Xaafanchchay bari xifate oosuwan qonccissiyo woykko eeshshaawatussi immiyo eeshshay bari qosettida oonatettaa, xeelaa woykko hanotaa qonccissanaassa yaagiyoogan xifate oosuwa gidennan xaafanchchaa oonatettaa qonccissiyoogan wudiya bori nashsho. 
5.5.3. Deretettaa bori-nashshuwa 
Deretettaa bori nashsho giyoogawu bayra wudiyoobay bila-xifatiya oosoy bari giddon oyqqiyo dere asaa yohoy bari aattiyo biitaaninne bessiyo asaa de'uwan geliyo hanotaana. Hagaappe kase baggan be'idoogaadan ay bila xifatiya oosuwawu ano yohoy asaanne dere asaa. Bari garssan bila-xifatee issi dere asaa wogaa guyyeppe kaalisida mayzzan ma''iyan de'iyaaba zaari bessana koshshees. Deretettaa borinashshuwa bayra xeelay woykko wudiyoobay bila xifate kiyidonne I merettanawu gaasonne pultto gidida dere asaa de'uwa meray ay keenaa beettidaakko yaagiya oyshaa bariyo allaalle oottiyoogaa. Hagaa garssan xaafanchchaykka he wodiyaanne I kiyido dere asaappe pulttidaba gidiyoogee issippe be'ettiyaaba. Hagaa mala bori-nashshuwa polanawu bori nashshiyaagee bari huuphe he bila xifatee oosettido woykko kiyido wodiyaanne dere asaa hanotaa, meeziya eranaadan koyettees. Bila xifateenne asaa de'oy issoy issuwaappe shahettenna hanotay minnidi pilggettees. 
    5.5.4. Bila xifatiya utettaa/qottaa bori nashshuwa 
Ha bori nashshuwa qommoy bayra oottidi xeelliyoy issi bila xifatee shiiqido hiillay. Utettay woykko meretay ay macatiyaakko yaagiyaagaa. He xifate oosuwa giddon beettiya asatu duussaa honotawu, dere asaa tumatettaa haasayanawu/ denttanawu ayyo halchchoy de’enna. I ano oottidi denddiyoy woykko I kaseiyoy bila xifatiya utettaara gayttiyaagan beettiya puulay shiiqiyoogaa xalaalaana. Utettay giigin pooloy kiyidi beettiyoy doonaana gidiyo gishshatawu hageekka pilggettees. Qaalatu go'ettay giraamereenne geliyoo ogeti go'an pee'iyoogaakka xeellees. Asatettaabaynne ammanttiyaa taarike kiyidoogeenne aggiyoogee hagan daro qaatissiyaaba gidenna. Haray attoshin A ohettawukka guuttaappe attin daro sohuwa immenna. 
Bori nashshuwa qammoti cora gidiyoogaa hagaappe qommo baggaara be'idi kanttida. Hagan nuuni be'iiddi de’iyoogeeti coo be'i kanttanaassappe attin haratikka de’oosona. He ubba bori nashsho qommotikka kaalliyo etayyo buzo gidida denddo qofaynne wudiyoobay de'ees. Gido shin eta aakkin xuumminikka eti issoy issuwaara dabbotiyo ogetikka de'oosona. 
Hagaappe pude baggaara dumma dumma qommotun shaahettidi beettiya bori nashshuwa merati eti wudidi pilggiyo yohota xeelliyaagan be'ettidi sunttettidaageetuppe attin issi imettitida bori- nashshuwa ciimmatettaanne goobatettay, keehi ka'ibeenna woykko yelagatetta bessiyaageeta gidokkona. 
Leemisuwaassi deretettaa boretettaa borinashshuwa ogiyan issi bila xifatee shiiqidi de'ishin A bori nashsho oosoy yedanne asi coo denitettidi xaafidobaa gidana danddayees. Ha ciimmatettaanne aahotettaa yiggi xeelliyo yohotun xeelettiyo wodiyan qassi bori- nashshoy ay mala agiyaanikka shiiqikko naa''u ogiyan shaakkidi be'ana danddayettees. Koyroy hada bori nashshiyaagaa gidishin naa''anttoy qassi eran kumida bori nashshuwa.
              

     
5.5.5. Hada bori nashshuwaa
Hada borinashshoy bori-nashshuwa era gidin bila-xifatiya eri baynnan de'ishin issi bila xifatiya oosuwa siyidi gidin, nabbabidi woykko xeellidi he xifatee A wozanan ayssido hulluuquwa kaallidi (woykko ayyo malatidabaa) eziggi siyidi aattiyo bori- nashshuwa. Issi bila xifatee woykko medhdhi xaafay bari ohettan gidin utettan laafa gidikkonne qassi nabbabiyaagee naabbabishin A hulluuquwara woykko A de'uwa meeziyaara malatettido gishsha xalaalawu hagee malaaliya xifate ooso aani issi wottiyoobinne de'enna. A xaafida xaafanchchay keehi minonne eranchcha asa giidi nashshi kanttana danddayees. Hara baggaara qassi issi medhdhi xaafoy woykko issi bila xifatee keehi lo'o gididi A oosoy ha nabbabiyaagawu injjiya darennan ixxido gishshatawu woykko ayyo akeekettennan ixxido gishshata xalaalawu hagee pattenna laafa ooso ha bila xifatiya xaafida xaafanchchay lammachcha daro aazee baynna laafa giyo hanotay ha bori nashsho qommuwan xaaxi waaxettees. Hagaa mala ogiyan imettiya bori nashshoy bori- nashsho eran gelidi gophphetiyaaba gidenna. Hagee issi izaawu bariyo siyettida sissan amppidi coo haasayiyo hadaba giyoogaa. Hagaa mala bori nashshoy ooni erii geellodan televizhiniyan, iraadooniyan h.h.m aadhdhana danddayees. He wodiyan qaadaa demmida asi baayyo soyettidabaa haasayana danddayees. Hagaa mala eri baynnan immiyo bori nashshoy bila xifatiya oosuwa appe bollaara xaafanchchaa dendduwa qohidi bari oosuwa minni oottennaadan xaafanchchaa hulluuquwa onggees. Hagawu qohiya baggaa darees. Xaaxi waaxiyoo wode bila- xifatiya bori- nashshuwa eri baynnna asi issi bila- xifatiya oosuwa nabbabidi cooo immiyo bori nashshoy hada bori nashsho geetettees. Hagaa mala akeeki baynna bori nashshoy xaafanchchaa hulluuquwa qohiyo hanotay dei'yo gishshatawu naagettana bessees. 
 5.5.6. Eranchchaawa bori nashshuwaa 
Eranchchaawa bori nashshuwa giyoogee bori nashshuwa eranchchan imettiya eranchchaawa gidida qofaa. Bori nashshiyaagee bori nashshuwa eray de'iyoonne aani loohida asa. Hegaa mala asi aattiyo bori nashshoy eranchchawu bori nashshuwa geetettees. Hagaappe qommo baggaara bori nashushwa giyoogee aybee giya baggan denddida yohota ubbaa kunttana danddayiya bori nashshuwa giyoogaa. Ha asan aadhdhiya bori nashshoy gamma gidida pirddaynne dumma dumma yohota qofan gelido pirdday beettiyooba. Ano gidida bila xifatiya yiggi xeelliyoobata shiishshidi A xeelliyoogan shiiqida bila xifatiya xeellidi akeekaaninne daro hassayan pilggidi aattiyo bori- nashshuwa. Bila xifatiya giddon beettiya lefa miyyetussi maado gidiya qofata shiishshiyaanne malaatiya bila-xifatiya gita eray de'iyo asa. Bori nashshiyaagee xaafanchchatussi bessiya bonchchuwa immiyaagaanne bari hulluuquwaa(bariyo siyettiya sissa xalaawun kaalettennan yaa baggan gidin ha baggaa maaddennan bari oosuwa kaaletuwaanne seera xalaalaa xeellidi pirddaa immiya loohida asa. Ha asan imettiya bori nashshoy nabbabiyaagawu, xaafanchchawu nne bila xifatiya oosuwawu gita maaduwa immees. Eranchchaawa bori-nashshoy ha''i wodiyan dumma dumma xombbe  gidiya maxaafata xeellidi naqaashata shiishshiyoogan ha bori nashsho qommoy gita era cuccunttees. Gaasoykka ha oosoy eranchchan oosetti woykko xaafetti simmidi gamma gidiya ogiyan pirdday imettiyo ooso. 

             Wurssetta oosuwa
Kaallidi imettida adussa medhdhi xaafuwaappe ekettida issi shemppuwa nabbabidi imettida azazuwa maaran oottite.

                                              Dumaasoo
Koyro Shemppuwa.
Guule(Tamme) laatamannne naa''an 1968 M.L.Ciishsha gallassa Deegara Saloy iraa shaaridaagee  Sortton  Ayyaanuntta kariya bollaara waaruwa dunkkaaniya toli wottidoogaa malatissees. Woninne sooni wuygen uttidi zago xeelliyo wode qol''on eexxiya tama bessiya A ishaa Allaaro keettaappe ushachchawu baqqidi so qommon de'iya Goofate soo kaashshay yuushuwa dooddido gaasuwan qamma malatiya Adeema aawaa Ayyaanu  karee dum''idi maana hanees.   Daro keettay yuushuwan de'iyoogee ha heeraa asi yayyennaadan ootteesippe attin gaappoy tucciyo wode qammi aggees. Kase gidiyaakko Ayyaanu maaduwa koyyidi yiya asay haagaa moyissennan yaara cuhuwan cuhuwan xuuqqiya asay hachchi  waanidaakko kana sho'iyabinne beettenna. Adeema aaway Ayyaanu ooyettaa awaasidi sigettiyoogan, hiyyeesaa maaddidi dureyiyoogaaninne kayyottaa ufayssidi galla galla de’uwa ufayttiiddi suganaadan oottiyoogaaninne asa metuwa tiran ekkiyogan heeray yaynniyo asa. Xillotettay aagee heerawu leemiso gididoogaappe denddidaagan yohuwa giigissanawu uttiyoosan awaana gidikkonne I xeesettenna yohoy  doomettanaadan ooninne ufayttidi eeno geenna.
 Adeema aawaa Ayyaanussi Adeema kaaliya Arbba kushiya tohaa phalqqiya na'aa yelanawu maaretay oyqqidoora paachchurawusu.  ‘’Haa haa haa taani hayqqiyo wode coogi xeelleetii? ellellekketii, woxxekketii, asa xeesekketii, hanh’’aa tanoo, waanoo? ’’ Arbba barina maaretay un''in waassiyo waasoy so asa xalaalaa gidennan matan uttida allaga shooruwaakka qarettees.  ‘’Arbbee danddayikkii waanana gay yaanin? Ha''i taani oona xeesoo? Mayraamee haaya, godee shiiqa, ta godee ne aylliyo xeella, nu aynne erokko hagee neeyyo keehippe kawushshaba, ta aayee shiiqa.’’ Gaydda Arbbi aayyiya Malala sa'an gondderettiyo wode hara I shooroti qassi issoy issuwaara  ‘’ Ha na'iya xeesekketii giyoy hiilliyo gidennan aggenna. Ayssi hiilliyo Hidooto xeesokkonii? ‘’ giidi palamettishin na’eessi maaretay deexxi deexxi yiidaagee toolli aggiis. Ulo giddon yelettaychchana giya yiiray ha sa’aa alamiya gakki be’anawu jaamees. Aayyiyakka bari huuphee attanaadan bariyyo hanaagaa keenaa sugawusu. ‘’Malalee na'iya waanay ha''i ? Xoosso ta na'ee tana ne aawaa, hekko hagaadan un''etti wottidaashin sirphphi gaadasa, hala shoraa xaya neeni, haddiro baqqa, taani hiilliyo Hidooto ekkana bays. Batturee intte loytti xeellite,’’ giiddi kiyidi wottakko hemetakko erettenna eesuwan zuuzummiiddi biigiis.
Haroode na''aa tangginne kareen kiyi woxxiyo hiillee Hidooti soy hachchi Ayyaanussi heezzu galla ogeppe daridoogee bari uluwan ‘’Hachchi ha mishirya sooppe xayada tanaara gayttana xayikko ta na'eebay wuriis,’’ giiddi zanggaaraa bolli eqqidi  Hidooti keettaa haahuwan lem''i oottidi dugettaa duchchi duchchiiddi de'ishin zokkossaara haddirssakko baqqiyaasan waasuwa xulaa xuloy heeraa issi gediyan essiyoorin Ayyaanu wozanan dagamay poddu giyoorin ‘’ Baawa ta na'iya kichchaychaasu hachchi taayyookka hayqqo galla gidi erenneeshsha, ta biittaa markkinaa, Xoosso ta biittaa markkinaa,’’ giishin uloy bulcci bulcciin, gulbbatay kokkorinne hemetanawu ixxiyorin gooshettidi ushachcha baggan issi zaallay de'iyagan uttidi aggiis. Kasekko shaayido tukkiyaadan waci waciya karetta som''uwan xongganawu giigissido tooraadan qazazzida siiriyaappe garssaara muleto miichchi paccennaagaappe denddidaagan qosetti erenna puuttuwadan booxxida Ayyaanu achchay ha''i awu gelidaakko erettenna. Hegaappee denddidaagan A som''uwa sinttaara xeelliya urawu bukkanawu shiiqi uttida karetta gaappuwa malatees.
Qofaa sheekkidaashin issi I qoppibeennabay hayttan xokkidaagaa tumee worddo gin ayyo ammananawu waayissin wotti yeggidi ezggiyo wode, ‘’Markka gidite, markka gidite, higgiya icca, higgiya icca, Bakkaalo,’’ giya cenggurssay hayttaa shociiddi aadhdhin qoppi ekkiyo wode asa wareta gidiyoorin hayqqida abbiyan denddidi shinqqiriiriiddi Hidooti soo gakki wodhdhiis. Wozanay poddu loccu giishin ‘’Laa so naatoo so naatoo, laa godattee Hidooti soo naatoo,” giidi dirbbaa ga''i giyo wode asi baawa. Ha dirbba cenggurssaa darkkon siyida Hidoota biroon “Yee laa oonee, gelekketii? Aa”a! Ta godawu hachchi ayba toho puttu oottiday?” gaydda so xadeera kiyidaara oyshan siiphphuwa teqqa aggaasu. Ayyaanussi ha eesuwa daruwaara yootiyoobay ixxin haniyoobay xiphphi giyoorin “ta ta ta na'iyo maaretay oyqqidaagee iissiis, Ne tawu tanaara hinddarkkii, hayyanaa eesotada neeni tawu ashsharkkii!” giidi wati watuwa sheeshshaa doommi aggiis. Gidoppe attin Hidoota hegaa mala oosuwawu xeesettiyo wode ayyaanay /peekkoy/ ekkana xayikko baada erennaagaa yootada hachchikka baanawu danddayikke ganne tollu ga aggaasu. ”Hay ta waanoo? Neyyo hadara, ta na'iya hanni wode waana de'iyaakko,” giidi woossiiddi issitoo bari soo issitoo Hidooto xeellees. Hegankka ha hiilliya sheekkada ixxin kayyottiiddi “Ane be'ana Xoossi ne mala gidikko he wodiyan tawunne ta na'eessi wuriis giyoogaa, gidana xayikko taani gakkanaashinkka mishiraachchaa sissanawu danddayees” giidaagee horddofiiddi soo gakkiyo wode Ashanggo Maatafa ililaydda sooppe kare kiyayaaro siyidi ililssaa ililssan kaalettiiddi soo geliyo wode attuma na'aa hayttaa qaattiyaagaa maarettida Arbba ufayssan mokka ekkaasu.
“Xoosso, Mayraamee, Mikaaliyawu, Gabreelliyawu, Madaalamiyawu neeni galatetta, ilililililililililililil,” giidi simmidi ha wontta mishireebaa qoppi ekkiyo wode yiillokko ufayssakko erettenna issibay uluwan ayyo biciriqqi giidi siyettiyoogaa doommi aggiis. Guyyeppe qoppi ekkdaagee asaa de'uwa giddon de'iya bala ammanuwa, kaayuwaa, shareechchuwa paatti akeekidi,  “Haakko Xoossaa sunttan, waatanee simi de'iiddi de'iiddi bawu geeyyana. Ooni erii I xalahee hannoode, ‘Hayqqawusu booppa’ giidaakkonne. Sinnttanawu ippe keehiya zammaanabikka maaretissanawu yaanawu danddayees. Xoossi erees. Hidootippe nu hidootaa wottido Xoossi keeha,” giidaagee bari na'ee na'aa be'idi yeranawu pokkonne geennan guppinne qol''o xiphphi gi aggiis. Kareppe gelidoogee ubbabay beetuwa ixxinne baanasay erettennan ixxiyoorin beni bari eriyo qol''o gidiyoogaara ubbaa siri aggiis. Qiiba keenaa eqqi ekkidi yaa haa xeelliyo wode sinttan eqqida tuuqee dom''iichchi attidoogee biron hassayettin dagamaa loccu giidaagee asi sugidobadan loddaara guyye shiiqiiddi ‘’Xoosso galatetta,’’ giyoogee ayyo erettana xayikkonne matan de'iya asaa siyidaagaa qarettishinkka amaridaagaa keenaa miichchis. De'i ekkidi bari na'iya de'iyo heeraa demminne arssappenne karettappe gidduwan de'iya daama meraara waci waci na'aa xeellinne A bollan kunddiyoogaa mala guppinne mataa gakki uttiiggiis. Xeelliyo wode pude denttidi yeranawu galo gididaagee erettennan ixxin matan gulbbatidi ayfiyan xeelli xeellidi kallinne aggidi qol''oppe kiyi uttidaashin shooroy ufayttiiddi keettaa qilxxi giidaagaara kaassaa doommidi poocammishin erennan sa'ay omarssin be'idosona.
Hegaappe simmin na'entta soo asay attuma na'ay yelettidoogaa A aawaassi mishiraachchaa yootiya naata dooridi Dimaaniya godaa Tumaatossi yootanawu  kiittidoogeeti Mashido gakki yootidi Tumaata ufayssanawu pudettaa sheenuqiiddi woxxoosona. Dimaaniya godaa Tumaatoy Mashidon Ankkaa shuchchan Gollo maalla keettan bonchchettida dure asa. Gereessan maggulssan eta keettaa asay yootiyoogaa mala gidikko etawu xuussay Gamo Goofa Moottan Quca allaanan Boola shuchchaana. Gereeriddi ‘’ Boola gadiya borttuwa, Laade gadiya kodduwa, Gamasha gadiya Geeshuwa godaa na'awu. Goofa haattaa Maazee zaarin Quca haattaa Demee zaarin gidduwan daannatiya Quca kawuwa Pola Pooshsha na'awu. Hanidi hannanniyaagaa na'awu.  Hamiliya haattaadan kumidi walxxaxxiyaagaa na'awu. Barssidi kalissiyaagaa na'awu. Baallishiya mattaadan shooyan kasttiyaagaa na'awu. Gereessay gelin Dabaabay barqqin zaariyaagaa na'awu. Allaagaa aridi puutteesa mashshaara zin''iyaagaa na'awu. Shankkawu toggiyo Qolchchay, yeehuwawu toggiyo Baaray, Manddarawu toggiyo Daamay de'iyoogaa na'awu. Baaranggiya bixaalan toggiya tochcho achcha na'awu.  Tookkido tooray tolssuwa tottorin gidhdhido mashshay suuttaa afuxxiyoogaa na'awu. Dakkoyiin dalggidi Daamoota Deriyaadan malaatin beettiyaagaa na'awu. Wogoyidi Saaphoyiyoogaa na'awu wonttaaninne qamman haggaaziyoogaa na'awu,’’ yaagidi yootiyo wode zuussay lo''o keettaa gidiyoogaa qonccissees. Dimaaniya godaa Tumaatoy kase hara machcheeppe naa''u naata be'ida asa gidikkonne ha''i ooratta na'aa be'anawu keehippe koyyiya asa gidiyoogaa A som''oynne hanotay loyttidi markkattees. Ha naati mishiraachchaassi gakkiyo wode sooni uttidaagee zagoora yiya bari keettaayee ishantta be'osaara guppidi pengge kiyidaagee dagamakko ufayssakko erettennabay ayyo ulo giddon bolcci bolcciyoorin qoppennan, ‘’Naato ay malee? Lo''o gidennee? Arbba saro gidekkee? Yeladee?’’ giidi toollishin naati, ‘’Mishiraachcha, mishiraachcha, mishiraachcha,’’ ginnee A dagamaa ufayssawu laammiyoorin Tumaatoy, ‘’Mishiraachcha go inttiyo, ta ishantto. Ay yeladee ay yeladee,’’ giidi un''in aggin naati Wolaytta wogan miishshaa kushiyan wottana xayikko yootenna meezee de'iyo gishshawu naati odennan ixxi aggidosona. Siyanawu keehippe yeemottiiddi miishshaa ekkanawu siirixa giddo gelin naati, ‘’Aappunaa immaneeshsha? Guuttaa immikko odokko odokko,’’ giidi wuygen uttidi saasukkishin Tumaatoy naa''atussi oyddu biraa ekkidi kiyidaagee eta kushiyan wottanaappe kasetidi ha biray naata I ufayttidoogaadan eta gidduwa bochchanaakkonne eqqi ekkidi qofaa shikki giigiis. I takki giidi qoppiyo wode he wodiyan naa''u biray Galssaa woykko Tumaaleessa shammanawu danddayiyoogaa hassayi ekkidi immiyoorin, ‘’Attuma na'aa yelaasu,’’ ginne yooti aggidosona. Hegaa siyidaagee Tumaatoy naa''u kushiya bollawu denttidi heezzutoo gufaa anccidi Xoossaa galatii galatidi ceequwa, maggulssaa gereessaa doommi aggiis. “Quca kawuwa Pola Pooshsha na'awu, Halchchaaye Gaammu na'awu Gaadanna Tuntta na'awu ne aaway nena yelo tumukka hayttaa kessidaagoo, Abboosa biyyee Zirggeeppe ne malaa tokkidaagoo. Alddaada Qajjeela Koosuwa godaa na'aa Waareebo Waajja Jaalawu, Haattaa tamaa garxxiyo mata keettan Geesamo Genssa na'aa Tanttu Jaalawu, Aadhdhada allaxxiyaagoo gita allaalliya polanawu koyettiyaagoo, laappun daannaa hosppun woyshshaa kaalettada ayssiyaagoo. Hanada hannannadasashshoo attuma na'a yeladasashshoo yaana paxa,” yaagidi maggulli simmidi naata moyissi yeddido gallassaasappe doommidi anjjanawunne kaacanawu baanawu barina giigissuwa doommi aggiis.
Wolaytta wogan ayfiya oyqqa urawunne kaacay attiyoogee keehippe pokkiyaaba. Hegaa qonccissiiddi,”Kaacenna jaalay kakasha boozay, bari awaaro hanees, bari kushiya xammees qeeribaa dosees,”yaagidi asaa sinttan yettaa kessees. Yaatiyo gishshawu bari meqettaa aannisaara biyaaba giidi ammanidobaa dorssaa galssaa, oyssaa idimaa wotti gatuwa eessaa xuggaagaa efiidi dere yaynynniin bonchchettidi boosettidi asi poliyo wogaa ubbaa polidi ichchashu aginaappe simmin bari keettaayiyo bari soo zaaridi ekki ehiis. Ha wodiyan eta na'ay Dumaasoy ishaluwan oyqqidoogee kiyuwan uttiyoogaappe aadhdhidi issitoo issitoo sa'an wodhdhidi barina dandayidi uttiyoogaa doommiis. Aayyiya guuran xanttada guuttaa gam''ada paaha simmiyo wode ufayttidi zunttaa buraaqiyo wode xeelliya urawu layttappe daro gam''ida na'appe attin ichchashu agina na'a malatenna. Anqqaraa daridoogaappe denddidaagan bolla ubbay enccurettidi wodiray, gaadiyaappe garssa baggay, uloy, tira heeray, gacoy dakkoti dakkoti uttidaagee xeellanawu ayfiyan borssees. Aayyiya sooni baynna gallassa gidikkonne aawaa michchiya Masqqalanne, shooron I laggiya Dalgga aayee sohuwa kunttidi kaassoosona. 
Hagaadan ishalidi dicciiddi de'ishin issi galla aaway aayyiya sooni baynnasan Masqqala yeekki iissidaagaa kaassaydda hashiyan tookka ekkada sooppe kare woxxishin penggen qoree na'aassi som''uwa sho'inne guyye bolqqu ootti aggiis. Na'iya, Masqqala dagammaa poddu gaada waassaydda guyye xeelliyo wode galoy naa''u kushiya haddirssawunne ushachchawu miccidi naa''u  tohuwa sitti ootti duge yeddidi doonaa hanggoori xalaaliya beettawusu. Matan de'iya Dalggakka haniyoobi xiphphi giidi waassanawunne ixxin galjjada Masqqalo xeellawusu. Masqqalakka O xeellaydda na'aakko duge ayfiya zaariyo wode yeehuwa bijijiyaagaa be'ada ‘’Xoossoo galatetta hayqqibeenna,’’ gaydda happi oottada idimmanawu tookkiyo wode Dumaasossi haddirssa kushee gooli goolees. I hanna sakkawusu giidi yootanawu dooni xayidoogee waasuwa toleesishin eti hayqqibeennaagaa xalaalan ufayttiiddi cimmoosona. Qassikka issoy issuwa ‘’Oossinne odokko, odokko, odida uri kana,’’ gi giidi caaqettidi kushiya baqettoosona. Eti hegaadan giidi caaqettishin qaadadan gakkidi siyida na'ay, Tasami, ‘’Taani yootana intte na'aa menttidi co''u giyooro,’’ giidi middi giidaagaa aybinkko cimminne akka co''u oottiigidosona. 
Haddirssa kushee hashiyappe koletti wodhdhidaagee sahuwan essidoogee Dumaasoy yeehuwa bijijees. Dalgga Tasama xeesada ‘’Hayyanaa ne asaassi yootada nuna kawushshana, magana!’’ gaada cimmiyoobaa gujjada immidoogee na'ay sirphphi giidi aggiigiis.  Arbbanne Tumaatoy oge biidosaappe yiyo wode na'ay aybakko caddi oyqqidobadan yeehuwa sitti giis. Aggandde gin aggenna. Namisettido gishshawu hanees gaada xanttaa immin xammenna. Kunddidaakko gaada Masqqalonne Dalggo oychchiyo wode aybinne baynnabaadan haasayoosona. Bari aayetettan barippe naagettiyaabaa ubbaa oottin simmennan ixxiyoorin, ‘’Tumaato ta na'ay waanidaakko hayqqees,’’ ganne bariyyookka yeehuwa doomma aggaasu. Tumaatoykka dagamaa loccu giidaagee woxxiiddi yiidi xeelliyo wode tumukka giyoogaadan siiphphuwa teqetti uttiis. ‘’Woowoy! Tumu ta na'ay hayqqees, Masqqalee… Dalggee… waati wottidetii, ta na'aa ha''i  intte shemppiyo ta ekkennan issibay attennan yootite, aybee haniday? Waanidee na'ay?’’ giidi pude yeggin duge yeggin naati nu qooriyan mashshaa wottappe attin giidi gorddiigidosona. Masqqali kushiya Dalggi kushiyaara gatti qachchidi tohuwaa naa''aa oyddaa issippe gatti qachchidi bukkin worada pogissa ginne baretti aggidosona. Ha baggaara Arbba, ‘’Ne eta aggaagada haa simma aakime keettaa ekkada hindda,’’ gaada iissaasushin I hegaakka siyenna. Wurssettan haniyoobi ixxin Tumaatoy na'aa idimmana giidi Arbbippe ekkiyo wode haddirssa kushee goolu giyagaa be'i aggidosona. Tumaatoy, ‘’ Baa ta na'aa kushiya aybakko hashiyappe kari yeggirggiis. Xoosso pala! Laa ayba palabaa be'iyaanaa? Naato bolla saluwa Xoossaa xeellite ha na'aa intte waatidaakko yootite,’’ giidi oychchin, ‘’Oonee hachchi inttenaara sooni pe'iday,’’ giini Tasama giyoogee Dalggi doonaappe kessi ekkidi biichchi attinkka guyye suuphidi moogi aggidosona. 
Worddee haxee giidobawu ubbawu gatee baynnaagaa be'ida aaway ha'i waatin kehee giyoobaa aayeera zoretaa doommidosona. Issi baggaara eti baynnasan kaassiya naati issi metuwa medhdhennan aggokkona giidi hara baggara qassi he wode biittan naanidi dere deretettan de'iya asaa bariyyo giirissidi de'iya xalaheekka genidaakko giyoobaa ubbaa denttidi wottidi xeelli simminne siriya xalahiya bolli mintti aggidosona.  ‘’Eeshsho xalahee badamoy ta na'aa kushiyo kessi oliday A. Hagee I oottido dano. Eesuwaara oottiyoobaa doommanawu koshshees. Hegaa gidana xayikko ha na'aa ubba woriiganawukka danddayees,’’ gaada Arbba xallan haasayidoogaa Tumaatoy yashshan kumidi, ‘’Neeni yaanin ayssi ‘badamoy’ gaada ta godaa cayay A gidikko ellellidi nuuni awu bessiya yarshshuwa immana. Hoola awu nuuni A sinttan biittaa moos. Aa'inaa cumadhdhiya moos,’’ yaagiiddi xalahe gidiyoogaanne aggiyoogaa tillissanawu shareechchuwaasoo biyoogaa koyro dooro oottidi aayyiyo mayzziigiis. Aayyiyakka, ‘’Harabay xayikko waananee simi ane baada ya,’’ gaada moyissa yeddaasu. Gallassatu ubbaappe attuma gallassa geetettidi erettiya Woliilaa (Oruwa), Bizza (Arbba) Woggaappe issuwa dooridi Woggaa galla shareechchuwa Gitoore soo eessaa tukkiyaanne ixaanaa tookki ekkidi denddi aggiis.
Tumaatoy biidi kare gakkoogee erettennashin shareechchuwa Gitoore magay woxxidi Tumaatokko shiiqidi, ‘’Aybee ne metoy ta ishshawu? Taani ta godaassi yootada neyyo birshshissana,’’ giidi Tumaatoppe de'iyaabiyo ubbiyo pitti siyidi I koyrottidi yootido shareechchoy A goday bari xoossay qonccissin haasayiyaba malatidi,‘’Kareera yaydda ‘I woyganeeshsha?’ giyago, sooni de'iya metuwa ‘birshshanddee’ gaydda siriyaagoo, haa gela, ta xoossay ne metuwa birshshanawu ay guuxxii aybi paccii? Neeni sirikko ne sooni attanawu bessishin yaadasa taawaa xoossay oottiyoogaa karada siradasa, gatiya guuttada qaaradasa. Wolqqaa xayssada hiraysissadasa. Hegaassi korimaa, korimaa, korimaa! ekkada gela goochchada miixaa yuuyya! Ixxisi giikko nesoo yiya imattaa mokkanawu giiga… ha…wu…wu…wu! baamo! baamo! baamo! ekka edaa! gooshissa! nena karida uraa tamaarissa!’’ ginnee boroosaa abaraadiyoorin Tumaatoy sooppe yiiddi uluwan siridoogaa paaxettaa doommiigiis. ‘’Intte aawaa xoossay mino eranchcha gidiyoogaa ammanaas. Ammanada ekkaas. Woraabi! Woraabi! Woraabi intte aawaa xoossawu korimaa ekkada gelana, edatana, taani intte aawaa xoossaa oychchiyoobay de'ees ta na'ay taani sooni baynnasan me''idi takkiis, oychchido naati ubbi ‘taani be'abeekke’ gees, tawu wottin denttin haniyoobay ixxiis, Intte aawaa xoossay tawu zaaruwa immanaadan intte sinttan sawiya ixaanaara, oyssaara eessaara eqqaas. Ilililililililili baamo, korimaa ma eessaa oyssaa buudan ganxxa. Habbabbabbabbabbabbabbabbabba! ‘’ ginne xoossay A bollankka woxxoogaa qonccissi aggiyoorin Gitooressi hanqqoy woxxin loddan haasayaa doommiis. ‘’Ta aawaa xoossay 
Hambbaaza haariyaagee, 
Hawuzulla kiittiyaagee, 
Qaydara qaattiyaagee,
Mullugusha muukkiyaagee,
Boddoosa boriyaagee,
Aljjaanuwan allaxxiyaagee,
Gurdduwa soommaanuwan xiikettiyaagee,
Oyssaa eessaa buudaappe ganxxiyaagee,
Anccufan zin''iyaagee bari maaraa eriyaagee, 
Neeni tuggatiyoobaa metootiyoobaa  eriyaagee,
Neeyyo  I yootana  hirggoppa yayyoppa,
Siroppa Karoppa qilliica guuttoppa, 
A sinttan gulbbata ammanada oychcha, 
A keettaa guurada Assi hayttan xuura.’’ 
Giidi boroodi simmin Tumaatoy shareechchuwa Gitoore wuygiyan A sinttan gulbbatiiddi, ‘’Ero ta godaassi ta gulbbatays. Intte aawaa xoossay taayyo aybaa bessii? Aybaa oottada ta na'aa patta gii? Taani awu koshshiyaabaa ubbaa ehaana, kunttana, goochchana wozee wozee gaana’’ giini ‘’Ee ne na'aa ne wuygiyan baqqiis, ‘Tumalleesaa suuttaa ushshana xayikko yedikke, bo'aa shukka saamettaas, namisettaasi, qohettaas, bohettaas, Tana xeelliyaaba A bonchchiyaaba boossiyaaba xayaas ha''ikka simmana xayikko simmikke gees,’ ta goday ta aawaa xoossay minoy. Ha saatiyaappe doommada ne soo baada kiitettobaa ootta. Hegaappe simmada taawaa xoossaa paacca,’’ yaagidi soo moyissido Tumaatoy soo gakkanaashin huuphe gidduwa qofay shabbirettishin erennan bari kare gakkobaa malatin xeelliyo wode harasan de'ees. Issibay geeduwaara kaallidi yiyoobadan huuphee yashshan kumidoogee issi baggaara kase bari aawaappe laattido Aljjaanuwa eeqaa, hara baggaara qassi baappe zagoora de'iya ‘Agoodi’ shaafan layttan layttan bari naata soo asay polishin ha''i I polennan aggobaa qoppiiddi akeekennan bari Karen kiyi woxxiis. Yaa haa xeelliyo wode hagee A kariya.  Hayttaa corggochchidi ezggiyo wode so xade baggaara wocamay biittaa oliyaagaa siyidaagee, ‘’Poora ta na'awu! Taani yaanaaashin hayqqa kichchadii?’’ giidi naa'anttokka loyttidi ezggiyo wode Ginjjaara Taayootiira Ginjja mehee Taayooti carshshaa miido gaasuwan walaqeettoosona.’’Bii, ne carshshay ta miizzaappe darii? Neeyyo nenaara mi erennee, yaanin qanxxa gaanaappe attin ta miizzaa qanggay, tana cayay? Hiisiniya! Buuqiya, ha kon''iya hanna,’’ Ginjji giyo wode Taayoota, ‘’Ee laa, ta carshshay tawu daro tawu ay oottii ne miizzay? Neenikka ne huuphiyawu miizziya eriyaakko hagaa hanakka, ha gooshetay, wurqquuqay, hagee ta kattaa mizirggidi tanakka guyye cayii? Hagee ay diraatto asawu? Laafi bari tooran hayqqo,’’ gaada aggada bari soo geliyoogaa issi xirphphan qosettidi siyii siyida Tumaatoy jaamiiddi gakkidi bari soo guppidi geliyo wode Dumaasoy immido xanttaa addiniitaara ixxidi aayee kiyuwan ganccarees. Xeelliyo wode shullidi ayfe heeraara yeellati ekkidi yashshees.
‘’Tumaato, ayba giidee? Ta na'aagee tumukka xalaheeyye harabee? ‘’ gaada oychchiya Arbbi oyshaa qixe geennan Dumaasa idimmidi yeranawu hokki aggiis. Wontta shareechchuwa Gitooree yashshissido Tumaatossi na'aa gakkdi be'anaba malatibeenna. Hegaappe dummatidi Dumaasoy I biyo wode de'iyoridenkka aayee kiyuwan uttidi siiphphuwa teqettidi yeekkishin demmiis. ‘’ Nuuni godolida na'aa xalahee baqqiis. Gitooree odido mala gidikko ‘tumalleesaa suuttaa uyana bo'aa shukka saamettaas namisettaas’ gees. Ha''i taani woxerettana neeni na'aa kaassa, xammiyaba gidikko xantta, simi nuussa giikko attees. Xeelliyo wode kushe xallakka gidenna bolla ubbaa oyqqidaba malatees shin saluwa Xoossay woggay erees,’’ giidi Tumaatoy xalahiyawu yarshshanawu giya gallakka gattikke giidi heeran bo'a deeshshay de'iyo keettaa demmana giidi baadettaa doomidaagee koyiiddi koyiiddi omarssi gattiis.  Asay he wode de'iyabaa issoy issuwassi kessidi immanawu yiiqetennaagee issi lo''o miyye gidiyoogaa hidootan wottidi koyyiiddi pe'ida Tumaatoy, ‘’Onakko sooni de'ennan aggenna,’’ geetetta sohuwa ubbaa biidi biidi oychchiiddi, ‘’baawatennee,’’ giidi harasaa malaatiyo wode woxxidi xomoosiiddi yaa haa kiiri kiiriiddi aybanne demmennan pe'iis. Giya gallassay gakkanaashin ubba galla koyyinkka beettiya ubbi huuphiya bo'a gidennan xayin yiillotidi issisan shuchchaa bolli uttidaashin xiskko malay kajjeelin soo simmidi yiyo wode na'aa waasoynne oolee, ‘’Yoopparkkinaashsha,’’ giissiyo xekkan de'ees. Na'aa idimmada waassiyo wode aara waassaydda yeekkiyo wode issippe yeekkaydda afuttaa bari buuchchaappe Dumaaso tiran gogissaydda Arbba uttaasu. 
Arbba, Tumaatoy soo yiyo wode goochchidi yiishsha gaada xeellin guyyeera aybakko baynnaagaa be'ada yiillotiyoogee I som''oy ha”i ha”i laamettiyoogan erettees.  ‘’Baawa digga yaa woxxin haa woxxin hasoo gelin yasoo gelin beettiya ubbi huuphiya xeelliyo wode hanennaba xalaala. Waatanee simi Shaaga galla Bale Hawaasa baada shammana. Hegee gakkanaashin neeni hanettiyaabaa ubbaa oottada ‘imatuwa’ wottaydda na'aa xanttan ayban cimeretta,’’ giidi haasayiiddi de'ishin kareera Tasami yeekkiiddi puttu giis. Dumaasa harggee toolli wottidoogaa be'idi tumaa yootidi na'ay akkamettiyo hanotaa medhdhanawu I qoppidoogaa Dalggissinne Masqqalissi denttidi haasayidaagaa naa''ay oyqqidi qoxxii qoxxidi naa'antto hegaa malatiya xalatettan eqqennaadan yashissidi yeddidoogee yeekkidi Tumaatossi yootanawu yiis.
Yeekki yeekkidi siiphphotiiddi soo gelida Tasama aybissi yeekkiyaakko oychchin oychchin bari yeehuwa gaasuwa odennan ixxiis. Tumaatoy sooni Dumaaso yeehoy saletti wottidoogee hanggidi laawiiddi godatidi oychchinkka Tasami issibaa yootana haniyaaba malati malati guyye suuphees. Tumaatoy oyshay salettidoogee bari giddon, ‘’Bari aayyiya wadhdhin yeekkees giidi,’’ ubbabaa tixxi oottidi aggiigidi Dumaasokko qofa zaariis. Dumaasoy baqettiis giidi eti qoppoosappe  heezzu giya kumidaba gidikkonne ayba xalenne demmibeenna. Coo eti issito gormoote, issito higishsha, hara wode qassi arssaappe kunddennan aggenna, simmidi xalahe baqa giishin wurssettan shareechchoy xalahe baqa giidi tillissana gakkanawu xammiyo xanttaa afuttaara uyiiddi ubba qassi kushiya sahoy bits''idi iissiyo wode xanttaakka aggiidi suure xammennan heezzu giyaa guphphu ottiis. 
Shaaga galla Tumaatoy koyro I giyaa geliyo wode huuphiya bo'a deeshshay Dawuro ogiya baggaara mehe taraa yiyaagaa demmidi tammu layttaa laamotido ura demmidi ufayttiya asadan ufayttiiddi, ‘’Hachchi ayba giikkonne I giido gatiya qanxxada ekkana,’’ giidi woxxidi gatiya oychchiyo wode Dawuroy, ‘’Bashaasha! deeshshay hawee bayzetti diggeedda harawaa shamma. Hewaa tseella,’’ giidi zo'o deeshshaa bessin Tumaatoy issito saluwa issito sa'aa xeelloora erettawusushin som''oy yiillattinne biitta malati aggiis. Haddirssawu ushachchawu dereqeretti simmidaagee bari giddon wocamiya qofaa loddan sirphphi oottidi bari wozanaa woppissidi haraa koshshaa dommiis.  Hara bo'aa demmanabaykka erettennashin hidootaa qanxxennan koyyishin issi mara deeshshay huuphe heeran santtime keena guutta boottay xilqqi giidaagaara puttu giis. Tumaatoy bari giddon iita dagammiisishin daro yeemottidoogaa eriichchikko deeshshaa goday bayzzenna giidi koyyenna uraadan loddaara shiiqidi, ‘’Ta ishawu ha deeshshaa gatee aappunee?’’ giidi oychchiin deeshshaa godaykka barina hegaa keenanne deexettennan, ‘’Heezzu xaqaranne issi alaade,’’ giin Tumaatoy qoppi ekkiyo wode I deeshshaa keehi koyyiyo hanotan de'iiddi gatiyawu daro dagammanawu koshshenna. Aayyo koyro sintta qofay deeshshaa ay immidinne bari kushiyan gelissanaagaa. Naa'anttoy ha deeshshaa xalahiyawu yarshshidi sooni gashee tokki wottido Dumaasoy paxin be'anaagaa. Heezzantto sintta qofay bari aawaa xoossay harggaa pattiyoogaa, me''aa kooliyoogaanne metootaa maaddiyoogaa shaakkidi eranaagaa. Oyddantto sintta qofay qassi na'aa payyatettan so asay, heeraa asay, zaree dabboy ufayttanaagaa. ‘’Naa''u xaqaranne alaadiyan bayzzikkii?’’ giidi yuuqi yuuqiiddi oychchin, ‘’Bayzettenna, issi alaadiya gujja, ixxikko bashaasha’’ giidi diggin heezzu xaqara biraa immidi shammiis. Shammi simmidi omarssi soo baanaashin bari siiraa soo ehiidi zabban xade baggaara qachchidi I biidi hara zal''iya wurssidi yiyo wode deeshshay baawa. Duuttidi zabba giddon maata qorees giidi so qommo so xade aadhdhidi xeellin, soo gelidi asaa mokkiya naata oychchin yaa haa worddee haxee gin deeshshi attoshin ikisee woxxosinne erettenna. ‘’Xoosso ta deeshshawu, Xoosso ta na'awu! Ha''i taani waanoo!’’ giidi zilaalishin issinna siyada ‘’Xoossoo,naw''asho ha wontta duge Milkko simmidi woxxiya deeshsha maray eeshsha? Huuphiyan xilqqee de'iyoogee?” “Ee ta aayee na'ee. Awa biishin be'adii?’’  giyo wode, “Hegaa gidikkoma hanni wode Gaale Warggo gakkana. Wontta nuuni giyaa yiyo wode Milkko pinnishin, laa hagee awugaa deeshshee giidi qooriyan de'iya duuxa wodoriyo oyqqana giishin nuuppe kessi ekkidi kantti aggiis. Hagaappe sinttan demmaasa gaada qoppikkeshin ane kafotikko woxxikkii. Poora!” giida mishiriya kantta aggaasu. Tumaatoy hidootaa qanxxanaadan mishirya odikkonne qanxxikke giidi woxxiiddi woxxiiddi Milkko pinnidi Shaama Booiya gakkinkka deeshsha maraa be'aas giyay ha wontta mishireeppe hari xayin daafuridi issi kuwan utti aggidaashin xade baggaara wudiyaappe simmiya deeshshaara issi huuphiyan xilqqee de'iyo zo'o deeshshay haratu giddon sinttawu sinttawu kiyi yedhdhiiddi puttu. Tumaatoy be'osaara dagama dozhggu giidaagee denddana gin gulbbatay sussaa gididi ixxi aggana. Uttosan kushiya deeshshaakko malaatiiddi henttanchcha na'aa, “Taagaa! Deeshshay hegee taagaa!” giin henttanchchay maalaalettidi co''u giidi galjjidi xeela xalaalaa xeelliyaagaa, “Ta na'awu hegee deeshshay taagaa. Geelladan ne wudiyaara ha''i  walahettennan aggenna. Tawu haa laagga,” giidoogee henttanchchay zaarettidi, “ Hegee gooyyiyaabee? Awugee deeshshay neegee?” “Zo'o xilqqee,” giya zaaruwa immin, “Haa haa hegee ta deeshshee ochchi maray?  Neyyo A malatiyaagee xayidee? Neyyo Saluwa Xoossay kessi yeggo yaanikko,” ginne karidi qilliici kanttiyoorin Tumaatoy sa'aynne qammi qammi biyaagaa be'idi hara galla haraa koyyada shammana giidi bari huuphiyan kuuyyidi soo yiiggiis. 
Soo yiyo wode heeraa asay ubbay deeshshay yiidi yarshshettikko na'ay paxana giidi bootta ayfiya kessidi kushiya xeellees. Tumaatossi yootiyoobi xayin, “Bo'a deeshshaa demmabeekke,” giidi laafabadan aggidi Dumaasa be'anawu qol''o geliyo wode I hanno gakkanawu sahuwa yeehuwa aggibeenna. Xeelliyo wode Arbbi kiyuwan qiibaa attiis. Haniyoobay ixxin tookkidi heezzu giyaasappe waayettaydda de'iya Arbbo guutta keenaa maaddidaagee aadhdhidi zin''iigiis. Zin''oshin xiskkuwa awuppekko hekko eha! Qoppishin qoppishin qoppishin ayfiya ayfiyaara gattennan sa'ay wontta pichchi.  Wonttin ayfiya qucciiddi denddidi qol''o gelidi aayee kiyuwan xeelliyo wode Dumaasoy naa''u ayfiya borxxaa kessidi kushiya yaanne haanne miccidi gediyaa duge yeddidi borccu giidaagaa be'osaara waasuwa shoddiiddi idimaa liphphi oottidi A bollan zin''idaashin Arbba biron liphphi giidoosaappe dagamaa poddu gaada aybi hanidaakkokka oychchennan waasuwa tolaydda shooro asay hinni keenan kariya walxxi giidaagaa, ‘’Ta ishantto, tana worekketii ta na'ay waaniyakko,” A giishin Galttaama woxxa aadhdhada Tumaato kushiyaappe na'aa ekkada xeelliyo wode wololu geesishin shemppuwara de'iyoogaa erissiya qiiba ho''oy bollan de'iyoogaa bosheretta xeellada asaa woppissaasu. Hegaappe simmin, ‘’Hagaadan na'aa de'ishin shololu oottidi xayssiyaagee tumukka xalahee baqa gidennan aggenna,’’ giidi kuuyyida Tumaatoykka bo'a deeshshaa shammidi suuttaa gussiyaakko na'ay tumu paxana giyo ammanuwa huuphiyan kunttiichchiis. Na'aa meqettaa menttidi sakkiyaagee kushiya hashiyan de'iya meqettay kolettoogaa gidiyoogaa ooninne siribeenna. Menttay xalahiya gidiyo gishshawu yarshshoy pattana giyoogaa xallan de'oosona. Yaa haa worddee haxee giishin Sagga gallassay gakkin haroodeppe guuridi Sagga giyan kiyi woxxiis Tumaatoy. Giyan deeshsha tara zaaridi lem''i oottiyo wode darin gelobinne erettennan ixxin qiiba keenaa eqqidaashin issi karetta dum''a gididi huuphiyan tolkku giida boottay de'iyo deeshshaa goochchi ekkidi issi bitanee puttu giyoorin ufayssakko dagamakko erettennabay Tumaata buqi zaaridoogee boggidi ekkana uraadan guppinne deeshshaa wodoruwa oyqqida bitanaiya kushiyan kuttu gi aggiis. Asa ubbay haniyaabaa ubbaa tiraatiredan xeellishin deeshshaa gatiya oychchiyo wode deeshshaa goday, “Laappun xaqara biraa,” gees. Eqqidi xeelliya asay gatiyan keehippe malaalettidi,”Boora kiyiichchidee? Xoosso neeni ashsha!” gees issoy. “Nu asay karetta bo'a deeshshaa dumma dumma yarshshuwawu koyyiyo gishshappe attin ha''i zo'o woykko hara mera gidiyaakko hegaa keenaa ooni immii?” gees haray. “Xalaheekka palabaa hanidi meran karetta mehe xalla mehiya meran dummayidi al''issanawunne hiraysissanwu gaaso gidiis,” gees zokko baggan eqqidaageetuppe issoy. “Ha wodee yarshsho wodeeyye ha'i awu aybissee?” giidi issoy oychchin haray qassi “Neeni dogaasi gaanawu gay? Masqqala shiisho gidenne wodee? Hagee waanna yarshsho wodetenne,” giidi hankkuwa yeellayidi zaarees. Tumaatoy hayqqi halidi ichchashu xaqaran shammosaara hara zal''eekka bari shene giidi woxxiiddi soo gakkidaagee deeshshaa yarshshi aggiis. Hegaadan oottidi na'ay paxanaagaa naagishin he gallassay aadhdhin Ciishsha gallassay wonttin, ha'ikka pee'idi Woliilikka wonttiis. Na'aa sahoy sahokkashin ayba laameenne beettennan Saggi gakkidi Bizza gallassay wonttinkka I A.  Asay ubbay maalalettidi sirphphi giini Daanna Kabeeroynne ishay Gajaaboy zorettidi,“Ane gujjidi shareechchuwa oychchite, ooni erii yarshshoy guuxxikkokka zaari erenna. Issitoo issitoo heezza oydda shukkinkka zaarees. Aybee hagee ooneeshsho, Banqqati aawaa Balggu na'iyo baqqidaagee ichchashu deeshshay shuhettana gakkanaashin sirphphi gibeennee? I gakkibeenna shareechchosoy baawa. Wurssettan na'iya paxaasushin paxinkka gediya wobbee simmennan attiigiis,” goosona. Tumatoy bari na'ay paxanaadan koyyiyo gishshawu naa'anttuwakka gujjidi kayo soo bin, “Ta awaa xoossaa neeni toochchido, karidonne sirido gishshawu ne yarshshuwa ekkibeenna. Yaaniyo gishshawu hara naa''u mehiya shukka. Issi deeshshaanne bootta dorssaa shukka hegaappe simmin ne na'ay paxana,” geetettidaagee soo yiidi giyoogaadan naa''u mehiya shukkinkka na'awu zaaroy beettennan ixxi aggiis. 
Heeray zaree dabboy shiiqidaagaappe ooratta qofaa oyqqida issi na'ay guppi denddinnee, “Ha na'aa nuuni ayssi aakime keettaa efookko?” giyoorin asaa giddon shabbirssay meretti aggiis. Issi baggay aakime keettaa efiyoogee eeqaa oosuwaara walahettikko haa worana giyo wode hara baggay qassi shareechchuwa xoossaa hanqquwa biittan gussees gees. Ha qofa ehiidaagee aayee ishay Marccu Tumaata ammanttidi na'aa ekkidi biyo wode aakimee ubbasaa pilggi xeellidi na'aassi kushiya meqettay meqqidi gam''idoogaappe denddidaagan naa'antto guyye oyqqennaagaa yootidi gam''idoogawu keehippe hanqqettidi hara sahuwassi doshissiya xaliya immidi soo yeddi aggiis. Sahuwa doshissiya xaliya immidoogaa yaani issuwaassi baggaa mitissidi sooni attida baggaa mitissiyoorin na'ay aginanne heezzu giyaa aggido xanttaa woppu giidi xamettaa doommiyoorin ufayssay keettaa qilxxi gi aggiis. Marccu, “Taani yootabeekkinaa? Xoossa xallan ammanidi aakime keetti efiyaakko kunddennan aggenna giidi sirikko bollaa oyqqiya hiillan ho''uwaara oyttiyaakko na'aa kushee paxanaagaa intte coo yaa haa giiddi na'aa qohideta. Simi waatanee? kushee paxana xayikkonne I bari huuphessi paxidoogee gidana,” giin beniisappe xalahiya hiqqabaa giiddi balbbuqqiya ubbay maalaalettidi, “Hagee tumakka,” giidi menttershshaa xunxxees. 
Hegaa ufayssaa asay sooni denttidi kaa'ishin Tumatoykka xalahessi immidobaa shammin bayyidi xayida bo'a deeshshaabaa qori qori haasayishin Masqqaliira Dalggiira karen so qommo baggaara Tasama buhaanne qoxettaa doommiyoorin Tasami waasuwa xulaa xulin asay, “Aybee aybee?” giiddi kare kiyiyo wode Masqqali do'oy darkko simminne wottaa piddi giigidosona.Tumaatoy karhi ootti ekkiyoode kasekka issi galla hanniden na'a iita desherettidoogee siiphphotiiddi yootanawu yiidi makkdi guyye suuphiis. I qoppiyo wode eta giddon issi xuuray de'ennan aggenna giidi Tasama oyshaa dirbbaa ga'i oottidi tolidoogee ha'ikka beniigaadan siiphphoy tucci wottidaashin, “ Taani Dumaasa eti bollappe olidi menttidi intteyyo qosidoogaa odana gin tana worana giidi mashshaa bessin hanno gakkanawu intte yaa haa giyo wode, xalahee menttiis giidi deeshshaa dorssaa shammiyo wode daafuriyoogaa be'aydda ta shemppuwawu yayyada yootennan aggaas. Ha''i intte ufayttiyoogaa be'ada taani, ‘Be'ite intte menttinkka Saluwa Xoossay pattiis,’ yaagada ufayttishin tawu xeessaa udula mittan shocidi woxxoosona. Baawa tana worirggidosona. Hanh''a! Hanh''a! Taaye taani waano? Taani intteyyo kase yootabeennaagaa tawu atto gerkketii. Taani mooraas, balaasi, inttena sirphphi gaada daafurssaas,tuggayaas,” giini Tumaatossinne matan eqqida asaassi giyoobay xiphphi giigiis. Asay issoy issuwa ayfiya xeelliyaay, kushiya doonan wottidi qoppiyay, ayfiya borxxaa kessidi doonaa dooyidi eqqay ubbay Tasamappe siyidobaa ammananawu ixxin amarida wodiya ubbaykka co''u giyoorin heeray sirphphi giidi maana hanin Tasami, “Odana bessennabaa odidanaashsha?” giidi guyye dagammidi balbbuqettishin Arbba, “Ta na'aa eti menttanaagaa taani kasekka siraasishin tanakka aybakko tuccin ta na'ay qohettiis. Xoosso taani Masqqlissi ay oottidanaa, Dalggissi ay qohidanaa? Simi ta Godawu neeni eraasa,” gannee oorattada yeehuwa doomma aggin matan eqqida asay yaa haa hanqqettidi ekkidi soo gelissiis. 
Ha ubbay hani aadhdhin Tumaatoy gooyyiyabadan naati biido ginaa simminne wottaa piddi giin ha yiilluwaara naati de'iyoosaa demmidi iita shochchaa shocikko bariyyo woxxi eqqidi hara metuwan gelanaakkonne giidaagee Marccukka A geeduwa kaallidi denddi aggiis. I pude Gaaturaa godaa Gammeebo kiyiyo wode Godattiya Bappita gayttidaara, “Dimaaniya godawu awu woxxay? Naata neeni hanqqettin baqatiyoonaayye? Dalgganne Masqqala nu kareera pude simmidi sheenuqiiddi wodhdhidi biidosona,” gin Tumaatoy geeduwa baqqi oyqqidi kaalliiddi Leefuwa godaa Lencca kare gakkiyo wode Mantta Dookku gayttidaagee, “Ne michchentti peenuqiiddi awu piigiyoonaa? Tanaara Laarooso Shaafaa pinnanawu biiddi Mantta Jabu Jaara karen gayttidosona,” giini naati barippe kessi ekkidoogaa akeekidi hidootaa qanxxanawu guuttaa attidaba malatees. Guyye simmana giidi qoppiiddi horddofishin haahuwan Masqqala sooppe maayada kiyido maayuwa malatiyaagee xilqqi giini wotti yeggidi ayfiya tiqi simmidi loyttidi xeellin hiniin naa''u macca naati loddi giidi hemettiiddi guyye guyye xeelliiddi biyiyaageeta demmi aggiis. Hegaappe simmidi eta gidiyoogaa shaakkanawu bollaa ogiyaara qaxxiyoogaa gita dooro oottiis.  Kaallidi paalliiddi Dalbbanttaa bolla zarphphiyaara pinnidi haakkidi biidi sinttan garssaa ogee wuridi wogga ogiyaara gayttiyoosan pude pude shemppiiddi uttidi naaguwa doommiis. Ha naatikka hefinttaara yiyageeta lem''i oottidaagee ufayssan hayqqidi naagishin naati garssa baggaara harbbi harbbiiddi yiidi matattiiddi mitta giddoora haassidi xeelliyo wode Tumaatoy hageeho. Yaatiyoorin dagamaa poddu giida naati pinnanawu yiya ura malatidi mittan geemettidi gede simminne xayi aggidosona. Haa kiyoosona giidi naagin naagin ixxidoogee denddi eqqidi duge shaafaa wodhdhidi koyyiyo wode Masqqaliira Dalggiira hanniira biri biittan wodhdhaa wodhdhinne xayi aggidosona. Hefintti yaa pinnidi shaafaa doonan miizzaa heemmiya naata oychchiyo wode, “Naa''u macca naati hagaara gede simmidi biidosona,” giini Tumaatoy kaseppe yiilluwa gaammuwa galdhdhidi, “Hachchi ha naati taappe kessi ekkikko taani hayqqaasi,” giidi menttershshaa saxxidi ogiyan koyyiiddi Sooddo simmidi gooddishin naati sinttaara beetuwa doommi aggidosona. Hegaappe I eta gooddiiddi etikka appe kessi ekkanawu piigishin eta sinttan Wajaa haattay kixaa qilxxi giidaagaa bollan kiyi wodhdhidosona. Guyyeera oyqqanawu gooddiya Tumaatoy sinttaara qassi Wajaa kixay ha'i awu baanee? “Digga oyqettida aggaaga,” gaada Masqqala guppanne woran xiphphi giyorin Dalggakka I geeduwa woxxa gelada turay dooddidaagan xaaxettinne tippi gi aggidosona.Eti zin''idi xeelliyo wode issi baggaara haattaa kixay gujjiiddi gujjiiddi di'oy etakka xiiridi efanawu shiiqiiddi de'ees. Hara baggaara qassi koshshaa buusiya Tumaatoy eti de'iyoosawu peenuwa ezggi ezggi xeelliiddi, sharafaa shaaridi eti gelido sohuwa wochchidi kaalliiddi gakkana matiis. Hara baggaara qassi sa'ay omarssi omarssi biyoogee naatu goossaa kase aybissi doommidoo giissiyaaba kiyi aggiis.
Qiibaa qibaa takki gi giidi ezggiya Tumaatoy Dalgga haattaa kixaynne sa'aa qammay yashissidi hidootaa qanxxissidoora “Aybissi kiyada hanidabaa ubbaa oda aggikkinaa?” gaadaa qoppaydda peenuqiyoogee Masqqalissikka paapunttay erettidoora “Dalgga bawu shooro gidiyo gishshawu kiyikkokka I bollan metoy darenna, oyqettikko hachchi ta duufoy desha. Ha''i waanoo?” gaydda paachchurishin Tumaatoy Dalggissi tiran porxxu gi aggiis. A dagaman loccu gosaara qiibaa haakkada de'iya Masqqalakka dendda eqqosaara kixa haattaakko woxxishin Tumaatoy, “Taani bochchikke, taani bochchikke, haa simma haa simma,” giiddi geeduwa xaakkiiddi de'ishin Dalggakka Masqqala haattan  kunddawusu  gaada waasuwa xulaa xulishin tura issoy Masqqalissi ushachcha gediyan gelinne goggiya haattaassi miyyiyan kaqqi aggiis. Tumaatossikka saloynne sa'ay xiphphi giyoorin ha wontta yedettiyo Dalggo maaduwa xeegidi na'ee gediyaappe turaa duge haattan kunddennaadan loddan birshshidi ubbaykka kokkoriiddi tookkidi gaxaa kessidi shemppissishin qiibaa shemppuwa zaaridaaro ubbabaykka atto giidi soo ekkidi yinne aggi aggiis. 
Hegankka Masqqala ammanennan ixxada Dumaasa be'ido payduwan ubban yeellataydda wurssettan Hawaasan de'iya naa'antto ishaakko baada de'aydda gallassaappe issuwan asay sooni baynnasan koorinttee oyqqidi wori aggiis………
                                            Xombbe maxaafata
Abrams,H.M.(1988). A glossory of literary Terms.5th edition Fort Worth.
Amaado Aysha(2003).Wolaytta Taarikiyaa Dendduwaa,Addisaaba.
Asefa mekonen (2011).The Novel. Wolaytta Sooddo University.
Biraanu Matiyoosa (2009).A basic Text book for the course Fundamentals of Literature,   Addisaaba.
Edgar (2003).Literature.Educational book Inc.
Fantta Fanccanne harata (2004).Yewelaytta hizib mahberawi ikonomiyawi inna polotikaawi taarik Wolaytta soodo.
Forster, E.M.(1956).Aspects of the Novel.London.
Gujuubo Asala (2004).Early Wolaita and Kafa.Addisaaba.
Indiraasa Inddaala (2005).Bila xifatiyaayo kanebata. Wolaita Soodo.
Indiraasa Inddaala (2006).Hayyo xaafo bilaa woshettaa Moojuuliyaa.
Laaqo Massalachcho.(2005).Be Wolayttigna Quwanquwaa Areftteneger Ameseraretinna Atsaatsaaf. Unpublished.
Melakneh Mengistu (2008).Fundamentals of Literature. Addis Ababa.
Stevick,P(1967).Theory of the Novel.

